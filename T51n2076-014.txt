#-*- mode: org; -*-
#+DATE: 2011-04-26 17:35:17
#+PROPERTY: baseedition DCS
#+PROPERTY: id T51n2076
#+PROPERTY: title 景德傳燈錄
#+PROPERTY: JUAN 14
#+PROPERTY: LASTPB  <pb:DCS_T51n2076_0267a>
<pb:DCS_T51n2076_0267a>¶¶¶¶
景徳傳燈録卷第十四。¶
吉州清原山行思禪師法嗣。¶
第一世一人見録。南嶽石頭希遷大師。¶
第二世二十一人。¶
南嶽石頭希遷大師法嗣二十一人。一十三人見録。¶
荊州天皇寺道悟禪師。京兆尸利禪師。¶
鄧州丹霞山天然禪師。潭州招提寺慧朗¶
禪師。長沙興國寺振朗禪師。¶
澧州藥山惟儼禪師。潭州大川和尚。¶
汾州石樓和尚。鳳翔法門寺佛陀和尚。¶
潭州華林和尚。潮州大顛和尚。¶
潭州長髭曠禪師。水空和尚。(寳通禪師。海陵大辯¶
禪師。渚涇和尚。衡州道詵和尚。漢州常清禪師。福州碎石和尚。商¶
州商嶺和尚。常州義興和尚。已上八人無機縁語句不録。¶
第三世二十三人。¶
<pb:DCS_T51n2076_0267b>¶
荊州天皇道悟禪師法嗣。一人見録。¶
澧州龍潭崇信禪師。¶
鄧州丹霞山天然禪師法嗣。七人五人見録。¶
京兆翠微無學禪師。丹霞山義安禪師。¶
吉州性空禪師。本童和尚。米倉和尚。¶
楊州六合大隱禪師。丹霞山慧勤禪師。已上二人無機縁語句不録。¶
藥山惟儼和尚法嗣十人六人見録。¶
潭州道吾山圓智禪師。潭州雲巖曇晟¶
禪師。華亭船子徳誠禪師。¶
宣州椑樹慧省禪師。藥山高沙彌。¶
鄂州百顏明哲禪師。郢州涇源山光密禪師。藥山夔禪師。¶
宣州落霞和尚。朗州刺史李翺。已上四人無機縁語句不録。¶
潭州長髭曠禪師法嗣一人見録。¶
潭州石室善道和尚。¶
潮州大顛和尚法嗣。二人一人見録。¶
漳州三平山義忠禪師。吉州薯山和尚一人。無機縁語句不録¶
潭州大川和尚法嗣。二人見録。¶
僊天和尚。福州普光和尚。¶
<pb:DCS_T51n2076_0268a>¶
行思禪師第一世。¶
石頭希遷大師
石頭希遷大師。端州高要人也。姓陳氏。母初¶
懷妊、不喜葷茹。師雖在孩提、不煩保母。既冠、¶
然諾自許。郷洞獠民畏鬼神多淫祀。殺牛釃¶
酒、習以爲常。師輒往毀叢祠、奪牛而歸。歳盈¶
數十、郷老不能禁。後直造曹谿。六祖大師度¶
爲弟子。未具戒屬祖師圓寂。禀遺命謁于廬¶
陵清原山思禪師。乃攝衣從之。(縁會語句如思禪師章敍之。)¶
一日思問師曰。有人道嶺南有消息。師曰、有¶
人不云云。曰、若恁麼大藏小藏從何而來。師¶
曰、盡從這裏去終不少他事。思甚然之。師於¶
唐天寳初。荐之衡山南寺。寺之東有石状如¶
臺。乃結庵其上。時號石頭和尚。師一日上堂¶
曰。吾之法門、先佛傳受。不論禪定精進、唯達¶
佛之知見。即心即佛。心佛衆生菩提煩惱名¶
異體一。汝等當知自己心靈體離斷常。性非¶
垢淨、湛然圓滿。凡聖齊同。應用無方、離心意¶
識。三界六道唯自心現。水月鏡像、豈有生滅。¶
<pb:DCS_T51n2076_0268b>¶
汝能知之、無所不備。時門人道悟問。曹谿意¶
旨誰人得。師曰、會佛法人得。曰、師還得否。師¶
曰、我不會佛法。僧問、如何是解脱。師曰、誰縛¶
汝。又問、如何是淨土。師曰、誰垢汝。問、如何是¶
涅槃。師曰、誰將生死與汝。師問新到僧、從什¶
麼處來。僧曰、江西來。師曰、見馬大師否。僧曰、¶
見。師乃指一橛柴曰。馬師何似這箇。僧無對。¶
(卻迴擧似馬大師。馬曰、汝見橛柴大小。僧曰、勿量大。馬曰、汝甚有力。僧曰、何也。¶
馬曰、汝從¶
南嶽負一橛柴來。豈不是有力。)問、如何是西來意。師曰、問取¶
露柱。曰、學人不會。師曰、我更不會。大顛問師。¶
古人云、道有道無是二謗、請師除。師曰、一物¶
亦無、除箇什麼。師卻問、併卻咽喉脣吻道將¶
來。顛曰、無這箇。師曰、若恁麼、即汝得入門。道¶
悟問、如何是佛法大意。師曰、不得不知。悟曰、¶
向上更有轉處也無。師曰、長空不礙白雲飛。¶
問、如何是禪。師曰、碌塼。又問、如何是道。師曰、¶
木頭。自餘門屬領旨所有問答。各於本章出¶
焉。師著參同契一篇。辭旨幽濬。頗有注解、大¶
<pb:DCS_T51n2076_0269a>¶
行於世。南嶽鬼神多顯迹聽法。師皆與受戒。¶
廣徳二年。門人請下于梁端。廣闡玄化。江西¶
主大寂。湖南主石頭。往來憧憧竝湊二大士¶
之門矣。貞元六年庚午。十二月二十五日順¶
世。壽九十一臘六十三。門人建塔于東嶺。長¶
慶中謚無際大師、塔曰見相。¶
行思禪師第二世。¶
前石頭希遷法嗣。¶
荊州天皇道悟禪師
荊州天皇道悟禪師。婺州東陽人也。姓張氏。¶
神儀挺異。幼而生知、長而神儁。年十四懇求¶
出家父母不聽。遂誓志損減飮膳。日才一食、¶
形體羸悴。父母不得已而許之。依明州大徳¶
披削。二十五杭州竹林寺具戒。精修梵行、推¶
爲勇猛。或風雨昏夜、宴坐丘塚。身心安靜、離¶
諸怖畏。一日遊餘杭。首謁徑山國一禪師、受¶
心法。服勤五載。唐大歴中抵鍾陵。造馬大師、¶
重印前解、法無異説。復住二夏。乃謁石頭遷¶
大師而致問曰。離卻定慧以何法示人。石頭¶
<pb:DCS_T51n2076_0269b>¶
曰、我這裏無奴婢、離箇什麼。曰、如何明得。石¶
頭曰、汝還撮得空麼。曰、恁麼即不從今日去¶
也。石頭曰、未審汝早晩從那邊來。曰、道悟不¶
是那邊人。石頭曰、我早知汝來處。曰、師何以¶
贓誣於人。石頭曰、汝身見在。曰、雖如是畢竟¶
如何示於後人。石頭曰、汝道阿誰是後人。師¶
從此頓悟。於前二哲匠言下。有所得心罄殫¶
其跡。後卜于荊州當陽柴紫山。(五百羅漢翺翔之地也。)¶
學從依附、駕肩接迹。都人士女嚮風而至。時¶
崇業寺上首。以状聞于連帥迎入城。郡之左¶
有天皇寺。乃名藍也、因火而廢。主寺僧靈鑒¶
將謀修復、乃曰。苟得悟禪師爲化主、必能福¶
我。乃中宵濳往哀請、肩舁而至。遂居天皇。時¶
江陵尹右僕射裴公。稽首問法、致禮勤至。師¶
素不迎送。客無貴賎皆座而揖之。裴公愈如¶
歸向。由是石頭法道盛于此席。僧問、如何是¶
玄妙之説。師曰、莫道我解佛法。僧曰、爭奈學¶
人疑滯何。師曰、何不問老僧。僧曰、問了也。師¶
<pb:DCS_T51n2076_0270a>¶
曰、去、不是汝存泊處。師元和丁亥四月示疾。¶
命弟子先期告終。至晦日、大衆問疾。師驀召¶
典座。典座近前。師曰、會麼。對曰、不會。師乃拈¶
枕子抛於地上。即便告寂。壽六十、臘三十五。¶
以其年八月五日塔于郡東。¶
京兆尸利禪師
京兆尸利禪師。初問石頭。如何是學人本分¶
事。石頭曰、汝何從吾覓。曰、不從師覓、如何即¶
得。石頭曰、汝還曾失卻麼。師乃契會厥旨。¶
鄧州丹霞天然禪師
鄧州丹霞天然禪師。不知何許人也。初習儒¶
學。將入長安應擧。方宿於逆旅。忽夢白光滿¶
室。占者曰、解空之祥也。偶一禪客問曰、仁者¶
何往。曰、選官去。禪客曰、選官何如選佛。曰、選¶
佛當往何所。禪客曰、今江西馬大師出世。是¶
選佛之場、仁者可往。遂直造江西。纔見馬大¶
師、以手托幞頭額。馬顧視良久曰。南嶽石頭¶
是汝師也。遽抵南嶽、還以前意投之。石頭曰、¶
著槽廠去。師禮謝入行者房。隨次執爨役凡¶
三年。忽一日石頭告衆曰。來日剗佛殿前草。¶
<pb:DCS_T51n2076_0270b>¶
至來日、大衆諸童行各備鍬钁剗草。獨師以¶
盆盛水淨頭。於和尚前胡跪。石頭見而笑之、¶
便與剃髮。又爲説戒法、師乃掩耳而出。便往¶
江西、再謁馬師。未參禮、便入僧堂内。騎聖僧¶
頚而座。時大衆驚愕、遽報馬師。馬躬入堂視¶
之曰、我子天然。師即下地禮拜曰。謝師賜法¶
號、因名天然。馬師問、從什麼處來。師云、石頭。¶
馬云、石頭路滑、還躂倒汝麼。師曰、若躂倒、即¶
不來。乃杖錫觀方。居天台華頂峯三年。往餘¶
杭徑山禮國一禪師。唐元和中。至洛京龍門¶
香山。與伏牛和尚爲莫逆之友。後於慧林寺¶
遇天大寒。師取木佛焚之。人或譏之。師曰、吾¶
燒取舍利。人曰、木頭何有。師曰、若爾者、何責¶
我乎。師一日謁忠國師。先問侍者國師在否。¶
曰、在即在不見客。師曰、太深遠生。曰、佛眼亦¶
覰不見。師曰、龍生龍子、鳳生鳳兒。國師睡起、¶
侍者以告。國師乃鞭侍者二十棒遣出。後丹¶
霞聞之乃云。不謬爲南陽國師。至明日卻往¶
<pb:DCS_T51n2076_0271a>¶
禮拜。見國師便展坐具。國師云、不用不用。師¶
退歩。國師云、如是如是。師卻進前。國師云、不¶
是不是。師遶國師一匝便出。國師云、去聖時¶
遥、人多懈怠。三十年後覓此漢也還難得。師¶
訪龐居士。見女子取菜次。師云、居士在否。女¶
子放下籃子斂手而立。師又云、居士在否。女¶
子便提籃子去。元和三年。師於天津橋横臥。會¶
留守鄭公出、呵之不起。吏問其故。師徐而對曰、¶
無事僧。留守異之。奉束素及衣兩襲。日給米¶
麪。洛下翕然歸信。至十五年春告門人言。吾¶
思林泉終老之所。時門人令齊靜方ト南陽丹¶
霞山。結庵以奉事。三年間、玄學者至。盈三¶
百衆、構成大院。師上堂曰。阿你渾家切須保¶
護。一靈之物不是你造作名邈得。更説什麼¶
薦與不薦。吾往日見石頭和尚。亦只教切須¶
自保護。此事不是你譚話得。阿你渾家各有¶
一坐具地。更疑什麼禪。可是你解底物。豈有¶
佛可成。佛之一字永不喜聞。阿你自看善巧¶
<pb:DCS_T51n2076_0271b>¶
方便。慈悲喜捨不從外得、不著方寸。善巧是¶
文殊、方便是普賢。你更擬趁逐什麼物。不用¶
經求落空去。今時學者、紛紛擾擾。皆是參禪¶
問道。吾此間無道可修、無法可證。一飮一啄¶
各自有分、不用疑慮。在在處處有恁麼底。若¶
識得釋迦即老凡夫是。阿你須自看取。莫一¶
盲引衆盲、相將入火坑。夜裏暗雙陸、賽彩若¶
爲生。無事珍重。有僧到參。於山下見師乃問。¶
丹霞山向什麼處去。師指山曰、青黯黯處。僧¶
曰、莫只這箇便是麼。師曰、眞師子兒、一撥便¶
轉。師問僧、什麼處宿。云、山下宿。師曰、什麼處¶
喫飯。曰、山下喫飯。師曰、將飯與闍梨喫底人。¶
還具眼也無。僧無對。(長慶擧問保福。將飯與人喫感恩有分。爲什麼¶
不具眼。保福云、施者受者二倶瞎漢。長慶云、盡其機來又作麼生。保福云、道某甲瞎得麼。¶
玄覺徴云。且道、長慶明丹霞意、爲復自用家財。)師以長慶四年六月¶
二十三日。告門人曰、備湯沐、吾欲行矣。乃戴¶
笠策杖授屨。垂一足未及地而化。壽八十六。¶
門人斲石爲塔。敕謚智通禪師、塔號妙覺。¶
<pb:DCS_T51n2076_0272a>¶
潭州招提慧朗禪師
潭州招提慧朗禪師。始興曲江人也。姓歐陽¶
氏。年十三、依鄧林寺模禪師披剃。十七遊南¶
嶽。二十於嶽寺受具。往虔州龔公山謁大寂。¶
大寂問曰、汝來何求。師曰、求佛知見。曰、佛無¶
知見知見乃魔界。汝從南嶽來。似未見石頭¶
曹谿心要爾。汝應卻歸。師承命迴嶽、造于石¶
頭。問、如何是佛。石頭曰、汝無佛性。曰、蠢動含¶
靈又作麼生。石頭曰、蠢動含靈卻有佛性。曰、¶
慧朗爲什麼卻無。石頭曰、爲汝不肯承當。師¶
於言下信入。後住梁端招提寺。不出戸三十¶
餘年。凡參學者至皆曰。去去汝無佛性。其接¶
機大約如此。(時謂大朗禪師。)¶
長沙興國寺振朗禪師
長沙興國寺振朗禪師。初參石頭。問、如何是¶
祖師西來意。石頭曰、問取露柱。曰、振朗不會。¶
石頭曰、我更不會。師俄然省悟。住後有僧來¶
參。師乃召曰、上座。僧應諾。師曰、孤負去也。曰、¶
師何不鑒。師乃拭目而視之。僧無語。(時謂小朗禪師。)¶
澧州藥山惟儼禪師
澧州藥山惟儼禪師。絳州人。姓韓氏。年十七¶
<pb:DCS_T51n2076_0272b>¶
依潮陽西山慧照禪師出家。唐大歴八年。納¶
戒于衡嶽希操律師。乃曰、大丈夫當離法自¶
淨。豈能屑屑事細行於布巾耶。即謁石頭、密¶
領玄旨。一日師坐次、石頭覩之問曰。汝在這¶
裏作麼。曰、一切不爲。石頭曰、恁麼即閑坐也。¶
曰、若閑坐即爲也。石頭曰、汝道不爲、且不爲¶
箇什麼。曰、千聖亦不識。石頭以偈讚曰。¶
從來共住不知名。任運相將只麼行。¶
自古上賢猶不識。造次凡流豈敢明。¶
石頭有時垂語曰。言語動用勿交渉。師曰、不¶
言語動用亦勿交渉。石頭曰、這裏針箚不入。¶
師曰、這裏如石上栽華。石頭然之。師後居澧¶
州藥山、海衆雲會。(廣語見別卷。)一日師看經次。栢¶
巖曰、和尚休猱人得也。師卷卻經曰、日頭早¶
晩。曰、正當午。師曰、猶有這箇文彩在。曰、某甲¶
無亦無。師曰、汝大殺聰明。曰、某甲只恁麼、和¶
尚尊意如何。師曰、我跛跛挈挈。百醜千拙、且¶
恁麼過。師與道吾説。茗谿上世爲節察來。吾¶
<pb:DCS_T51n2076_0273a>¶
曰、和尚上世曾爲什麼。師曰、我痿痿羸羸、且¶
恁麼過時。吾曰、憑何如此。師曰、我不曾展他¶
書卷。(石霜別云、書卷不曾展。)院主報打鐘也、請和尚上¶
堂。師曰、汝與我擎鉢盂去。曰、和尚無手來多¶
少時。師曰、汝只是枉披袈裟。曰、某甲只恁麼、¶
和尚如何。師曰、我無這箇眷屬。師見園頭栽¶
采次。師曰、栽即不障汝栽、莫教根生。曰、既不¶
教根生、大衆喫什麼。師曰、汝還有口麼。僧無¶
對。僧問、如何得不被諸境惑。師曰、聽他何礙¶
汝。曰、不會。師曰、何境惑汝。僧問、如何是道中¶
至寳。師曰、莫諂曲。曰、不諂曲時如何。師曰、傾¶
國不換。有僧再來依附。師問、阿誰。曰、常坦。師¶
呵曰、前也是常坦。後也是常坦。一日院主請¶
師上堂。大衆纔集。師良久便歸方丈、閉卻門。¶
院主逐後曰。和尚許某甲上堂。爲什麼卻歸¶
方丈。師曰、院主、經有經師。論有論師、律有律¶
師。又爭怪得老僧。師問雲巖、作什麼。巖曰、擔¶
屎。師曰、那箇底。巖曰、在。師曰、汝來去爲誰。曰、¶
<pb:DCS_T51n2076_0273b>¶
替他東西。師曰、何不教竝行。曰、和尚莫謗他。¶
師曰、不合恁麼道。曰、如何道。師曰、還曾擔麼。¶
師坐次、有僧問。兀兀地思量什麼。師曰、思量¶
箇不思量底。曰、不思量底如何思量。師曰、非¶
思量。僧問、學人擬歸郷時如何。師曰、汝父母¶
徧身紅爛。臥在荊棘林中。汝歸何所。僧曰、恁¶
麼即不歸去也。師曰、汝卻須歸去。汝若歸郷¶
我示汝箇休粮方。僧曰、便請。師曰、二時上堂。¶
不得齩破一粒米。僧問、如何是涅槃。師曰、汝¶
未開口時喚作什麼。師見遵布衲洗佛、乃問。¶
這箇從汝洗、還洗得那箇麼。遵曰、把將那箇¶
來。師乃休。(長慶云、邪法難扶。玄覺云、且道長慶恁麼道。在賓在主。衆中喚作洗¶
佛語。亦云兼帶語。且道盡善不盡善。)僧問曰、學人有疑、請師決。¶
師曰、待上堂時來與闍梨決疑。至晩間上堂、¶
大衆集定。師曰、今日請決疑上座在什麼處。¶
其僧出衆而立。師下禪牀把卻曰。大衆這僧¶
有疑。便托開歸方丈。(玄覺云、且道與伊決疑否。若決疑、什麼處是決疑。¶
若不與決疑。又道待上堂時與汝決疑。)師問飯頭、汝在此多少¶
<pb:DCS_T51n2076_0274a>¶
時也。曰、三年。師曰、我總不識汝。飯頭罔測發¶
憤而去。僧問、身命急處如何。師曰、莫種雜種。¶
曰、將何供養。師曰、無物者。師令供養主鈔化。¶
甘行者問什麼處來。僧曰、藥山來。甘曰、來怎¶
麼。僧云、教化。甘云、還將得藥來麼。僧曰、行者¶
有什麼病。甘便捨銀兩鋋曰。若有人即卻送¶
來、無人即休。師怪僧歸太急。僧曰、問佛法相¶
當得兩鋋銀。師令擧其語。擧已、師令僧速還¶
行者家。行者見僧迴云、猶來。遂添銀施之。(同安¶
代云。早知行者恁麼問。終不道藥山來。)師問僧、見説汝解算虚¶
實。曰、不敢。師曰、汝試算老僧看。僧無對。(雲巖後來¶
擧問洞山、汝作麼生。洞山云、請和尚生日。)師書佛字問道吾、是什¶
麼字。吾云、佛字。師云、多口阿師。僧問、己事未¶
明、乞和尚指示。師良久曰。吾今爲汝道一句¶
亦不難。只宜汝於言下便見去、猶較些子。若¶
更入思量、卻成吾罪過。不如且各合口、免相¶
累及。大衆夜參不點燈。師垂語曰。我有一句¶
子。待特牛生兒即向汝道。時有僧曰。特牛生¶
<pb:DCS_T51n2076_0274b>¶
兒也、何以不道。師云、侍者把燈來。其僧抽身¶
入衆。(雲巖後擧似洞山。洞山云、其僧卻會。只是¶
不肯禮拜。)僧問、達磨未來時。此土還有祖師意也¶
無。師云、有。僧曰、既有祖師意、又來作什麼。師¶
曰、只爲有、所以來。師看經、有僧問。和尚尋常¶
不許人看經。爲什麼卻自看。師曰、我只圖遮¶
眼。曰、某甲學和尚、還得也無。師曰、若是汝、牛¶
皮也須看透。(長慶云、眼有何過。玄覺云、且道長慶會藥山意。不會藥山意。)¶
朗州刺史李翺嚮師玄化。屡請不起、乃躬入¶
山謁之。師執經卷不顧。侍者白曰、太守在此。¶
翺性褊急、乃言曰。見面不如聞名。師呼、太守。¶
翺應諾。師曰、何得貴耳賎目。翺拱手謝之。問¶
曰、如何是道。師以手指上下曰、會麼。翺曰、不¶
會。師曰、雲在天、水在缾。翺乃欣愜作禮。而述¶
一偈曰。練得身形似鶴形。千株松下兩函¶
經。我來問道無餘説。雲在青天水在缾。(玄覺云、且¶
道李太守。是讚他語明他語。須是行脚眼始得。)翺又問、如何是戒定¶
慧。師曰、貧道這裏無此閑家具。翺莫測玄旨。¶
<pb:DCS_T51n2076_0275a>¶
師曰、太守欲得保任此事。直須向高高山頂¶
坐。深深海底行。閨閤中物捨不得、便爲滲漏。¶
師一夜登山經行、忽雲開見月。大笑一聲、應¶
澧陽東九十許里。居民盡謂東家。明晨迭相¶
推問、直至藥山。徒衆云、昨夜和尚山頂大笑。¶
李翺再贈詩曰。選得幽居愜野情。終年無¶
送亦無迎。有時直上孤峯頂。月下披雲笑一¶
聲。師大和八年二月。臨順世叫云、法堂倒¶
法堂倒。衆皆持柱撐之。師擧手云、子不會我¶
意。乃告寂。壽八十有四臘六十。入室弟子冲¶
虚建塔于院東隅。敕謚弘道大師、塔曰化城。¶
潭州大川和尚
潭州大川和尚(亦名大湖。)有江陵僧新到禮拜了。¶
在一邊立。師曰、幾時發江陵。僧拈起坐具。師¶
曰、謝子遠來下去。僧便出。師曰、若不恁麼、爭¶
知眼目端的。僧拊掌曰、苦殺人。幾錯判諸方¶
老宿。師肯之。(僧擧似丹霞。霞曰、於大川法道即得。於我這裏即不然。僧曰、未審¶
此間怎麼生。霞曰、猶較大川三歩。其僧禮拜。霞曰、錯判諸方底甚多甚多。洞山聞之曰。¶
不¶
<pb:DCS_T51n2076_0275b>¶
是丹霞、難分玉石。)汾州石樓和尚
汾州石樓和尚。師上堂、有僧出¶
問曰。未識本生、乞師方便指。曰、石樓無耳朶。¶
僧曰、某甲自知非。師曰、老僧還有過麼。僧曰、¶
和尚過在什麼處。曰、過在汝非處。僧禮拜。師¶
乃打之。師問僧、近離什麼處。曰、漢國。師曰、漢¶
國主人還重佛法麼。曰、頼遇問著某甲。若問¶
著別人即禍生。師云、作麼生。僧云、人尚不見、¶
有何佛法可重。師曰、汝受戒得多少夏。僧曰、¶
三十夏。師曰、大好不見有人。便打之。¶
鳳翔府法門寺佛陀和尚
鳳翔府法門寺佛陀和尚。師常持一串數珠。¶
念三種名號。曰、一釋迦二元和三佛陀。自餘¶
是什麼椀躂丘。一箇過終而復始。事迹異常、¶
時人不可測。潭州華林和尚
潭州華林和尚。僧到參、方展¶
坐具。師曰、緩緩。僧曰、和尚見什麼。師曰、可惜¶
許磕破鍾樓。其僧大悟。潮州大顛和尚
潮州大顛和尚。初¶
參石頭。石頭問師曰、那箇是汝心。師曰、言語¶
者是。便被石頭喝出。經旬日、師卻問曰。前者¶
既不是、除此外何者是心。石頭曰、除卻揚眉¶
動目將心來。師曰、無心可將來。石頭曰、元來¶
<pb:DCS_T51n2076_0276a>¶
有心。何言無心。無心同盡謗。師言下大悟。異¶
日侍立次、石頭問曰。汝是參禪僧、是州縣白¶
蹋僧。師曰、是參禪僧。石頭曰、何者是禪。師曰、¶
揚眉動目。石頭曰、除卻揚眉動目外。將你本¶
來面目呈看。師曰、請和尚除揚眉動目外鑒¶
某甲。石頭曰、我除竟。師曰、將呈和尚了也。石¶
頭曰、汝既將呈我心如何。師曰、不異和尚。石¶
頭曰、不關汝事。師曰、本無物。石頭曰、汝亦無¶
物。師曰、既無物即眞物。石頭曰、眞物不可得。¶
汝心見量意旨如此也、大須護持。師後辭往¶
潮州靈山隱居。學者四集。師上堂示衆曰。夫¶
學道人須識自家本心。將心相示、方可見道。¶
多見時輩只認揚眉動目。一語一默驀頭印¶
可以爲心要。此實未了。吾今爲汝諸人分明¶
説出。各須聽受。但除卻一切妄運想念見量。¶
即汝眞心。此心與塵境及守認靜默時、全無¶
交渉。即心是佛、不待修治。何以故、應機隨照、¶
冷冷自用。窮其用處了不可得。喚作妙用、乃¶
<pb:DCS_T51n2076_0276b>¶
是本心。大須護持不可容易。僧問、其中人相¶
見時如何。師曰、早不其中也。僧曰、其中者如¶
何。師曰、不作箇問。問、苦海波深、以何爲船筏。¶
師曰、以木爲船筏。曰、恁麼即得渡也。師曰、盲¶
者依前盲、瘂者依前瘂。潭州攸縣長髭曠禪師
潭州攸縣長髭曠¶
禪師。初往曹谿禮祖塔。迴參石頭、石頭問、什¶
麼處來。曰、嶺南來。石頭曰、嶺頭一尊功徳成¶
就也未。師曰、成就久矣、只欠點眼在。石頭曰、¶
莫要點眼麼。師曰、便請。石頭乃翹一足。師禮¶
拜。石頭曰、汝見什麼道理便禮拜。師曰、據某¶
甲所見。如洪鑪上一點雪。(玄覺云、且道長髭具眼祇對。不具眼¶
祇對。若具眼、爲什麼請他點眼。若不具眼又道成就久矣。且作麼生商量。法燈代云、和尚¶
可謂眼昏。)水空和尚
水空和尚。師一日廊下逢見一僧乃問。¶
時中事作麼生。僧良久。師曰、只恁便得麼。僧¶
曰、頭上更安頭。師便打之、曰。去去已後惑亂¶
人家男女在。行思禪師第三世。¶
荊州天皇道悟禪師法嗣。澧州龍潭崇信禪師
澧州龍潭崇信¶
禪師。本渚宮賣餠家子也。未詳姓氏。少而英¶
<pb:DCS_T51n2076_0277a>¶
異。初悟和尚爲靈鑒濳請居天皇寺。人莫測。¶
師家居于寺巷。常日以十餠饋之。悟受之。毎¶
食畢、常留一餠曰。吾惠汝以蔭子孫。師一日¶
自念曰、餠是我持去。何以返遺我耶。其別有¶
旨乎。遂造而問焉。悟曰、是汝持來、復汝何咎。¶
師聞之、頓曉玄旨。因投出家。悟曰、汝昔崇善、¶
今信吾言。可名崇信。由是服勤左右。一日問¶
曰。某自到來、不蒙指示心要。悟曰、自汝到來。¶
吾未甞不指示汝心要。師曰、何處指示。悟曰、¶
汝擎茶來、吾爲汝接。汝行食來、吾爲汝受。汝¶
和南時、吾便低首。何處不指示心要。師低頭¶
良久。悟曰、見則直下便見、擬思即差。師當下¶
開解。乃復問如何保任。悟曰、任性逍遥、隨縁¶
放曠。但盡凡心、無別勝解。師後詣澧陽龍潭¶
棲止。僧問、髻中珠誰人得。師曰、不賞翫者得。¶
僧曰、安著何處。師曰、有處。師曰、有處即道來。¶
尼衆問、如何得爲僧去。師曰、作尼來多少時¶
也。尼曰、還有爲僧時也無。師曰、汝即今是什¶
<pb:DCS_T51n2076_0277b>¶
麼。尼曰、現是尼身、何得不識。師曰、誰識汝。李¶
翺問、如何是眞如般若。師曰、我無眞如般若。¶
翺曰、幸遇和尚。師曰、此猶是分外之言。徳山¶
問、久嚮龍潭。到來潭又不見、龍亦不現。師曰、¶
子親到龍潭。徳山即休。(玄覺云、且道。徳山肯龍潭、不肯龍潭。若肯¶
龍潭、徳山眼在什麼處。若不肯、爲什麼承嗣他。)¶
鄧州丹霞山天然禪師法嗣。京兆終南山翠微無學禪師
京兆終南山¶
翠微無學禪師。初問丹霞、如何是諸佛師。丹¶
霞咄曰、幸自可憐生。須要執巾箒作麼。師退¶
三歩。丹霞曰、錯。師卻進前。丹霞曰、錯錯。師翹¶
一足旋身一轉而出。丹霞曰、得即得、辜他¶
諸佛。師由是領旨。住翠微。投子問、未審二祖初¶
見達磨。當何所得。師曰、汝今見吾復何所得。¶
一日師在法堂内行。投子進前接禮而問曰。¶
西來密旨和尚如何示人。師駐歩少時。又曰、¶
乞師垂示。師曰、更要第二杓惡水作麼。投子¶
禮謝而退。師曰、莫垜卻。投子曰、時至根苗自¶
生。師因供養羅漢。有僧問曰、丹霞燒木佛。和¶
<pb:DCS_T51n2076_0278a>¶
尚爲什麼供養羅漢。師曰、燒也不燒著。供養¶
亦一任供養。又問、供養羅漢、羅漢還來也無。¶
師曰、汝毎日還喫麼。僧無語。師曰、少有靈利¶
底。丹霞山義安禪師(第二世住。)
丹霞山義安禪師(第二世住。)僧問、如何是佛。¶
師曰、如何是上座。曰、恁麼即無異去也。師曰、¶
向汝道。吉州性空禪師
吉州性空禪師。有一僧來參。師乃展¶
手示之。僧近前卻退。師曰、父母倶喪、略不慘¶
顏。僧呵呵大笑。師曰、少間與闍梨擧哀。其僧¶
打筋斗而出。師曰、蒼天蒼天。本童和尚
本童和尚。因¶
門僧冩師眞呈師。師曰、此若是我、更呈阿誰。¶
僧曰、豈可分外。師曰、若不分外、汝卻收取這¶
箇。僧便擬收。師打云、正是分外彊爲。僧曰、若¶
恁麼即須呈於師。師曰、收取收取。米倉和尚
米倉和¶
尚。有僧新到參。遶師三匝敲禪牀曰。不見主¶
人翁、終不下參衆。師曰、什麼處情識去來。僧¶
曰、果然不在。師打一拄杖。僧曰、幾落情識、呵¶
呵。師曰、村草歩頭、逢著一箇。有什麼話處。僧¶
曰、且參衆去。前藥山惟儼禪師法嗣。¶
<pb:DCS_T51n2076_0278b>¶
潭州道吾山圓智禪師
潭州道吾山圓智禪師。豫章海昏人也。姓張¶
氏。幼依槃和尚受教登戒。預藥山法會、密契¶
心印。一日藥山問、子去何處來。曰、遊山來。藥¶
山曰、不離此室速道將來。曰、山上烏兒白似¶
雪。澗底遊魚忙不徹。師與雲巖侍立次、藥山¶
曰。智不到處切忌道著。道著即頭角生。智頭¶
陀怎麼生。師便出去。雲巖問藥山曰。智師兄¶
爲什麼不祇對和尚。藥山曰、我今日背痛。是¶
他卻會、汝去問取。雲巖即來問師曰。師兄適¶
來爲什麼不祇對和尚。師曰、汝卻去問取和¶
尚。僧問雲居。切忌道著、意怎麼生。雲居云、此語最毒。僧云、如何是最毒底語。雲居云、¶
一棒¶
打殺龍蛇。雲巖臨遷化時。遣人送辭書到。師展書¶
覽之曰。雲巖不知有悔、當時不向伊道。然雖¶
如是、要且不違藥山之子。(玄覺云、古人恁麼道、還有也未。又云、¶
雲巖當時不會。且道什麼處是伊不會處。)藥山上堂云。我有一句¶
子、未曾説向人。師出云、相隨來也。僧問藥山、¶
一句子如何説。藥山曰、非言説。師曰、早言説¶
了也。師臥次、椑樹云、作甚麼。師云、蓋覆。椑云、¶
<pb:DCS_T51n2076_0279a>¶
臥是坐是。師云、不在兩頭。椑云、爭奈蓋覆。師¶
云、莫亂道。師見椑樹坐次。師云、作甚麼。椑云、¶
和南。師云、隔闊來多少時。椑云、恰是。乃拂袖¶
出。師提笠子出。雲巖云、作甚麼。師云、有處。巖¶
云、風雨來怎麼生。師云、蓋覆著。巖云、他還受¶
蓋覆麼。師云、雖然如此。且無遺漏。因潙山問¶
雲巖。菩提以何爲坐。雲巖曰、以無爲爲坐。雲¶
巖卻問潙山。潙山曰、以諸法空爲坐。潙山又問¶
師、怎麼生。師曰、坐也聽伊坐、臥也聽伊臥。有一¶
人不坐不臥。速道速道。潙山問師、什麼處去¶
來。師曰、看病來。曰、有幾人病。師曰、有病底、有¶
不病底。曰、不病底莫是智頭陀否。師曰、病與¶
不病總不干他事。急道急道。僧問、萬里無雲¶
未是本來天。如何是本來天。師曰、今日好曬¶
麥。問、無神通菩薩爲什麼足迹難尋。師曰、同¶
道方知。曰、和尚知否。師曰、不知。曰、爲什麼不¶
知。師曰、汝不識我語。雲巖問、師兄家風作麼¶
生。師曰、教汝指點著堪作什麼。曰、無這箇來¶
<pb:DCS_T51n2076_0279b>¶
多少時也。師曰、牙根猶帶生澁在。又問、如何¶
是今時著力處。師曰、千人喚、不迴頭、方有少¶
分。曰、忽然火起時如何。師曰、能燒大地。師問¶
僧、除卻星及燄。阿那箇是火。僧曰、不是火。別¶
一僧卻問師、還見火否。師曰、見。曰、見從何處¶
起。師曰、除卻行住坐臥、更請一問。南泉示衆¶
云、法身具四大否。有人道得與他一腰裩。師¶
云、性地非空、空非性地。此是地大四大亦然。¶
南泉不違前言、乃與師裩。師見雲巖不安、乃¶
謂曰。離此殼漏子、向甚麼處相見。巖云、不生¶
不滅處相見。師曰、何不道非不生不滅處。亦¶
不求相見。師見雲巖補草鞋云、作甚麼。巖云、¶
將敗壞補敗壞。師云、何不道即敗壞非敗壞。¶
師聞僧念維摩經云。八千菩薩五百聲聞。皆¶
欲隨從文殊師利。師云、甚麼處去。其僧無對。¶
師便打。後僧問禾山。禾山代云、給侍者方諧。¶
師下山到五峯。五峯問、還識藥山老宿否。師¶
曰、不識。五峯曰、爲甚麼不識。師曰、不識不識。¶
<pb:DCS_T51n2076_0280a>¶
問、如何是和尚家風。師下禪牀作女人拜。曰、¶
謝子遠來、都無祇待。問、如何是祖師西來意。¶
師曰、東土不曾逢。問、設先師齋。未審先師還¶
來也無。師曰、汝諸人設齋作麼生。問、頭上寳¶
蓋生不得道我是如何。師曰、聽他。曰、和尚如¶
何。師曰、我無這箇。石霜問師。百年後有人。問¶
極則事作麼生向他道。師喚沙彌。沙彌應諾。¶
師曰、添卻淨缾水著。師良久卻問石霜。適來¶
問什麼。石霜再擧。師便起去。石霜異日又問。¶
和尚一片骨敲著似銅鳴。向什麼處去也。師¶
喚侍者。侍者應諾。師曰、驢年去。師唐大和九¶
年乙卯九月。示疾有苦。僧衆慰問體候。師曰、¶
有受非償、子知之乎。衆皆愀然。十一日將行、¶
謂衆曰。吾當西邁、理無東移。言訖告寂。壽六¶
十有七。闍維得靈骨數片。建塔于石霜山之¶
陽。敕謚修一大師、塔曰寳相。潭州雲巖曇晟禪師
潭州雲巖曇¶
晟禪師。鍾陵建昌人也。姓王氏。少出家於石¶
門。初參百丈海禪師、未悟玄旨。侍左右二十¶
<pb:DCS_T51n2076_0280b>¶
年。百丈歸寂。師乃謁藥山、言下契會。(語見藥山章。)¶
一日藥山問。汝除在百丈、更到什麼處來。師¶
曰、曾到廣南來。曰、見説廣州城東門外有一¶
團石。被州主移卻是否。師曰、非但州主。闔國¶
人移亦不動。藥山乃又問。聞汝解弄師子、是¶
否。師曰、是。曰、弄得幾出。師曰、弄得六出。曰、我¶
亦弄得。師曰、和尚弄得幾出。曰、我弄得一出。¶
師曰、一即六、六即一。師後到潙山、潙山問曰。¶
承長老在藥山弄師子是否。師曰、是。曰、長弄¶
麼、還有置時。師曰、要弄即弄、要置即置。曰、¶
置時師子在什麼處。師曰、置也置也。問、從上¶
諸聖什麼處去。師良久云、作麼作麼。問、暫時¶
不在如同死人時如何。師云、好埋卻。問、大保¶
任底人與那箇是一是二。師云、一機之絹是¶
一段是兩段。洞山聞云、如人接樹。師煎茶次、¶
道吾問、煎與阿誰。師曰、有一人要。曰、何不教¶
伊自煎。師曰、幸有某甲在。師問石霜、什麼處¶
來。霜云、潙山來。師云、在彼中得多少時。霜云、¶
<pb:DCS_T51n2076_0281a>¶
粗經冬夏。師云、恁麼即成山長也。霜云、雖在¶
彼中卻不知。師云、他家亦非知非識。霜無對。¶
後道吾聞云。得恁麼無佛法身心。師後居潭¶
州攸縣雲巖山。一日謂衆曰。有箇人家兒子。¶
問著無有道不得底。洞山問、他屋裏有多少¶
典籍。師曰、一字也無。曰、爭得恁麼多知。師曰、¶
日夜不曾眠。曰、問一段事還得否。師曰、道得¶
卻不道。師問僧、什麼處來。僧曰、添香來。師曰、¶
見佛否。曰、見。師曰、什麼處見。曰、下界見。師曰、¶
古佛古佛。道吾問、大悲千手眼、那箇是正眼。¶
師曰、如無燈時。把得枕子怎麼生。道吾曰、我¶
會也、我會也。師曰、怎麼生會。道吾曰、通身是¶
眼。師掃地次、潙山云、太驅驅生。師云、須知有¶
不驅驅者。潙山云、恁麼即有第二月也。師竪¶
起掃箒云。這箇是第幾月。潙山低頭而去。玄¶
沙聞云、正是第二月。師問僧、什麼處來。僧曰、¶
石上語話來。師曰、石還點頭也無。僧無對。師¶
曰、未問時卻點頭。師作鞋次洞山問。就師乞¶
<pb:DCS_T51n2076_0281b>¶
眼睛、未審還得也無。師曰、汝底與阿誰去也。¶
曰、良价無。師曰、設有汝向什麼處著。洞山無¶
語。師曰、乞眼睛底是眼否。曰、非眼。師咄之。師¶
問尼衆、汝爺在否。曰、在。師曰、年多少、曰、年八¶
十。師曰、汝有箇爺不年八十、還知否。曰、莫是¶
恁麼來者。師曰、猶是兒孫在。(洞山云、直是不恁麼來者。亦是¶
兒孫。)僧問、一念瞥起。便落魔界時如何。師曰、汝¶
因什麼、從佛界而來。僧無對。師曰、會麼。曰、不¶
會。師曰、莫道體不得、設使體得也。只是左之¶
右之。師問僧、聞汝解卜是否。曰、是。師曰、試卜¶
老僧看。僧無對。(洞山代云、請和尚生月。)師唐會昌元年¶
辛酉十月示疾。二十六日沐身竟。喚主事僧¶
令備齋。來日有上座發去。至二十七日、竝無¶
人去。及夜師歸寂。壽六十。茶毘得舍利一千¶
餘粒。瘞于石墳。敕謚無住大師、塔曰淨勝。¶
華亭船子和尚
華亭船子和尚。名徳誠、嗣藥山。甞於華亭呉¶
江汎一小舟。時謂之船子和尚。師甞謂同參¶
道吾曰。他後有靈利座主指一箇來。道吾後¶
<pb:DCS_T51n2076_0282a>¶
激勉京口和尚善會參禮師。師問曰、座主住¶
甚寺。會曰、寺即不住。師曰、不似又不似箇什¶
麼。會曰、目前無相似。師曰、何處學得來。曰、非¶
耳目之所到。師笑曰、一句合頭語。萬劫繋驢¶
橛。垂絲千尺、意在深潭。離鈎三寸。速道速道。¶
會擬開口。師便以篙撞在水中。因而大悟。師¶
當下棄舟而逝、莫知其終。宣州椑樹慧省禪師
宣州椑樹慧省¶
禪師。洞山參師。師問曰、來作什麼。洞山曰、來¶
親近和尚。師曰、若是親近、用動兩片皮作麼。¶
洞山無對。(曹山後聞乃云、一子親得。)僧問、如何是佛。師曰、¶
猫兒上露柱。曰、學人不會。師曰、問取露柱去。¶
高沙彌。(藥山住庵)
高沙彌。(藥山住庵)初、參藥山。藥山問師、什麼處來。¶
師曰、南嶽來。山云、何處去。師曰、江陵受戒去。山¶
云、受戒圖什麼。師曰、圖免生死。山云、有一人¶
不受戒亦免生死。汝還知否。師曰、恁麼即佛¶
戒何用。山云、猶挂脣齒在。便召維那云。這跛¶
脚沙彌不任僧務。安排向後庵著。藥山又謂¶
雲巖道吾曰。適來一箇沙彌卻有來由。道吾云、¶
<pb:DCS_T51n2076_0282b>¶
未可全信、更勘始得。藥乃再問師曰。見説長¶
安甚鬧。師曰、我國晏然。(法眼別云、見誰説。)山云、汝從¶
看經得、請益得。師曰、不從看經得。亦不從請¶
益得。山云、大有人不看經不請益。爲什麼不¶
得。師曰、不道他無。只是他不肯承當。師乃辭¶
藥山住庵。山云、生死事大、何不受戒去。師曰、¶
知是這般事、喚什麼作戒。藥咄、這饒舌沙彌、¶
入來。近處住庵、時復要相見。師住庵後雨裏¶
來相看。山云、你來也。師曰、是。山云、可曬濕。師¶
曰、不打這箇鼓笛。雲巖云、皮也無、打什麼鼓。¶
道吾云、鼓也無、打什麼皮。山云、今日大好曲¶
調。僧問、一句子還有該不得處否。師云、不順¶
世。藥山齋時自打鼓。高沙彌捧鉢作舞入堂。¶
藥山便擲下鼓槌云、是第幾和。高曰、第二和。¶
曰、如何是第一和。高就桶内舀一杓飯便出¶
去。鄂州百顏明哲禪師
鄂州百顏明哲禪師。洞山與密師伯到¶
參。師問曰、闍梨近離什麼處。洞山曰、近離湖¶
南。師曰、觀察使姓什麼。曰、不得姓。師曰、名什¶
<pb:DCS_T51n2076_0283a>¶
麼。曰、不得名。師曰、還治事也無。曰、自有郎幕¶
在。師曰、豈不出入。洞山便拂袖去。師明日入¶
僧堂曰。昨日對二闍梨一轉語不稔。今請二¶
闍梨道。若道得、老僧便開粥飯相伴過夏。速¶
道速道。洞山曰、太尊貴生。師乃開粥飯共過¶
一夏。潭州長髭曠禪師法嗣。¶
潭州石室善道和尚
潭州石室善道和尚。嗣攸縣長髭曠禪師。作¶
沙彌時、長髭遣令受戒。謂之曰、汝迴日須到¶
石頭禮拜。師受戒後、迴參石頭。一日隨石頭¶
遊山次、石頭曰。汝與我斫卻面前頭樹子礙¶
我。師曰、不將刀來。石頭乃抽刀倒與師。師云、¶
不過那頭來。石頭曰、你用那頭作什麼。師即¶
大悟、便歸。長髭問、汝到石頭否。師曰、到即到¶
不通號。長髭曰、從誰受戒。師曰、不依他。長髭¶
曰、在彼即恁麼來我這裏作麼生。師曰、不違¶
背。長髭曰、太忉忉生。師曰、舌頭未曾點著在。¶
長髭咄曰、沙彌出去。師便出。長髭曰、爭得不¶
遇於人。師尋値沙汰。乃作行者、居于石室。毎¶
<pb:DCS_T51n2076_0283b>¶
見僧、便竪起杖子云。三世諸佛盡由這箇。對¶
者少得冥契。長沙聞之乃云。我若見、即令放¶
下杖子。別通箇消息。三聖將此語到石室祇¶
對。被師認破是長沙語。杏山聞三聖失機。又¶
親到石室。師見杏山、僧衆相隨。濳往碓米。杏¶
山曰、行者不易、貧道難消。師曰、無心椀子盛¶
將來。無縫合盤合取去。説什麼難消。杏山便¶
休。仰山問、佛之與道相去幾何。師曰、道如展¶
手、佛似握拳。曰、畢竟如何、的當可信可依。師¶
以手撥空三兩下。曰、無恁麼事、無恁麼事。曰、¶
還假看教否。師曰、三乘十二分教是分外之¶
事。若與他作對。即是心境兩法能所雙行。便有¶
種種見解。亦是狂慧、未足爲道。若不與他作¶
對、一事也無。所以祖師云、本來無一物。汝不¶
見小兒出胎時。可道我解看教、不解看教。當¶
恁麼時。亦不知有佛性義、無佛性義。及至長¶
大、便學種種知解出來。便道我能我解。不知¶
是客塵煩惱。十六行中嬰兒行爲最。哆哆和¶
<pb:DCS_T51n2076_0284a>¶
和時。喩學道之人離分別取捨心。故讚歎嬰¶
兒。可況喩取之。若謂嬰兒是道、今時錯會。師一¶
夕與仰山翫月、仰山問曰。這箇月尖時圓相¶
什麼處去。圓時尖相又什麼處去。師日、尖時¶
圓相隱、圓時尖相在。(雲巖云、尖時圓相在、圓時無尖相。道吾云、尖時¶
亦不尖、圓時亦不圓。)仰山辭、師送出門。乃召曰、闍梨。仰¶
山應諾。師日、莫一向去。已後卻迴這邊來。僧¶
問師、曾到五臺山否。師日、曾到。僧日、還見文¶
殊麼。師日、見。僧日、文殊向行者道什麼。師日、¶
文殊道闍梨父母生在村草裏。¶
潮州大顛和尚法嗣。漳州三平義忠禪師
漳州三平義忠禪師。¶
福州人也。姓楊氏。初參石鞏。石鞏常張弓架¶
箭以待學徒。師詣法席次、石鞏曰、看箭。師乃¶
披襟當之。石鞏曰、三十年張弓架箭。只射得¶
半箇漢。師後參大顛。往漳州住三平山。示衆¶
曰、今時出來、盡學馳求走作、將當自己眼目。¶
有什麼相當。阿你欲學麼、不要諸餘。汝等各¶
有本分事、何不體取。恁麼心憤憤口悱悱有¶
<pb:DCS_T51n2076_0284b>¶
什麼利益。分明説、若要修行路及諸聖建立¶
化門。自有大藏教文在。若是宗門中事。汝切¶
不得錯用心。時有僧出問、還有學路也無。師¶
曰、有一路滑如苔。僧日、學人躡得否。師曰、不¶
擬心汝自看。有人問、黒豆未生芽時如何。師¶
曰、佛亦不知。講僧問、三乘十二分教某甲不¶
疑。如何是祖師西來意。師曰、龜毛拂子、兎角拄¶
杖。大徳藏向什麼處。僧曰、龜毛兎角、豈是有耶。¶
師曰、肉重千斤、智無銖兩。師又示衆曰。諸人¶
若未曾見知識即不可。若曾見作者來。便合¶
體取些子意度。向巖谷間木食草衣。恁麼去¶
方有少分相應。若馳求知解義句。即萬里望¶
郷關去也、珍重。潭州大川和尚法嗣。¶
僊天和尚
僊天和尚。新羅僧到參。方展坐具擬禮拜。師¶
捉住云。未發本國時、道取一句。其僧無語。師¶
便推出云。問伊一句、便道兩句。又有一僧至¶
擬禮拜。師云、野狐鬼見什麼了便禮拜。僧云、¶
老禿奴。見什麼了即便恁問。師云、苦哉、苦哉。¶
<pb:DCS_T51n2076_0285a>¶
僊天今日忘前失後。僧云、要且得時、終不補¶
失。師云、爭不如此。僧云、誰。師乃呵呵云、遠即遠¶
矣。福州普光和尚
福州普光和尚。有僧立次、師以手開胸¶
云。還委老僧事麼。僧云、猶有這箇在。師卻掩¶
胸云、不妨太顯。僧云、有什麼避處。師云、的是¶
無避處。僧云、即今作麼生。師便打。¶¶
景徳傳燈録卷第十四。¶¶
