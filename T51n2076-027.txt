#-*- mode: org; -*-
#+DATE: 2011-04-26 17:35:17
#+PROPERTY: baseedition DCS
#+PROPERTY: id T51n2076
#+PROPERTY: title 景德傳燈錄
#+PROPERTY: JUAN 27
#+PROPERTY: LASTPB  <pb:DCS_T51n2076_0553a>
<pb:DCS_T51n2076_0553a>¶¶¶¶
景徳傳燈録卷第二十七。¶
禪門達者雖不出世有名於時者十人。¶
金陵寳誌禪師。婺州善慧大士。¶
南嶽慧思禪師。天台智顗禪師。¶
泗州僧伽和尚。萬迴法雲公。¶
天台豐干禪師。天台寒山子。¶
天台拾得。明州布袋和尚。¶
諸方雜擧徴拈代別語。¶
寳誌禪師
寳誌禪師。金城人也。姓朱氏。少出家止道林¶
寺修習禪定。宋太始初。忽居止無定、飮食無¶
時。髮長數寸、徒跣執錫。杖頭擐剪刀尺銅鑑。¶
或挂一兩尺帛。數日不食、無飢容。時或歌吟、¶
詞如讖記。士庶皆共事之。齊建元中。武帝謂¶
師惑衆、收付建康獄。既旦、人見其入市。及檢¶
獄如故。建康令以事聞。帝延於宮中之後堂。¶
<pb:DCS_T51n2076_0553b>¶
師在華林園。忽一日重著三布帽。亦不知於¶
何所得之。俄豫章王文惠太子相繼薨。齊亦¶
以此季矣。由是禁師出入。梁高祖即位、下詔¶
曰。誌公迹拘塵垢、神遊冥寂。水火不能燋濡。¶
蛇虎不能侵懼。語其佛理、則聲聞以上。譚其¶
隱淪、則遯僊高者。豈以俗士常情空相拘制。¶
何其鄙陋一至於此。自今勿得復禁。帝一日¶
問師曰。弟子煩惑、何以治之。師曰、十二、識者¶
以爲十二因縁治惑藥也。又問十二之旨。師¶
曰、旨在書字時節刻漏中。識者以爲書之在¶
十二時中。又問、弟子何時得靜心修習。師曰、¶
安樂禁、識者以爲修習禁者止也。至安樂時¶
乃止耳。又製大乘贊二十四首盛行於世。餘諸¶
辭句與夫禪宗旨趣冥會。略録十首及師製十二時頌編于別卷。天監十三¶
年冬。將卒忽告衆僧。令移寺金剛神像出置¶
于外。乃密謂人曰、菩薩將去。未及旬日無疾¶
而終。擧體香軟。臨亡然一燭。以付後閤舍人¶
呉慶。慶以事聞、帝歎曰。大師不復留矣。燭者¶
<pb:DCS_T51n2076_0554a>¶
將以後事囑我乎。因厚禮葬于鍾山獨龍阜。¶
仍立開善精舍。敕陸倕製銘於冢内。王筠勒¶
碑於寺門。處處傳其遺像焉。初師顯迹之始。¶
年可五六十許。及終亦不老、人莫測其年。有¶
徐捷道者、年九十三。自言是誌外舅弟、小誌¶
四年。計師亡時蓋年九十七矣。敕謚妙覺大¶
師。善慧大士
善慧大士者。婺州義烏縣人也。齊建武四¶
年丁丑五月八日。降于雙林郷傅宣慈家、本¶
名翕。梁天監十一年。年十六納劉氏女名妙¶
光。生普建普成二子。二十四與里人稽亭浦¶
漉魚。獲已沈篭水中。祝曰、去者適止者留。人¶
或謂之愚。會有天竺僧達磨。時謂嵩頭陀。曰、我與¶
汝毘婆尸佛所發誓。今兜率宮衣鉢見在。何¶
日當還。因命臨水觀其影。見大士圓光寳蓋。¶
大士笑謂之曰。鑪韛之所多鈍鐵。良醫之門¶
足病人。度生爲急、何思彼樂乎。嵩指松山頂¶
曰、此可棲矣。大士躬耕而居之。乃説一偈曰。¶
空手把鋤頭、歩行騎水牛。人從橋上過、橋流¶
<pb:DCS_T51n2076_0554b>¶
水不流。有人盜菽麥瓜果。大士即與籃篭盛¶
去。日常傭作、夜則行道。見釋迦金粟定光三¶
如來放光襲其體。大士乃曰、我得首楞嚴定。¶
當捨田宅設無遮大會。大通二年、唱賣妻子。¶
獲錢五萬、以營法會。時有慧集法師、聞法悟¶
解。言我師彌勒應身耳。大士恐惑衆、遂呵之。¶
六年正月二十八日。遣弟子傅暀致書于梁¶
高祖。書曰、雙林樹下當來解脱善慧大士。白¶
國主救世菩薩。今欲條上中下善、希能受持。¶
其上善略以虚懷爲本、不著爲宗。亡相爲因、¶
涅槃爲果。其中善略以治身爲本、治國爲宗。¶
天上人間果報安樂。其下善略以護養衆生、¶
勝殘去殺。普令百姓倶稟六齋。今聞皇帝崇¶
法。欲伸論義、未遂襟懷。故遣弟子傅暀告白。¶
暀投太樂令何昌。昌曰、慧約國師猶復置啓。¶
翕是國民、又非長老。殊不謙卑、豈敢呈達。暀¶
燒手御路。昌乃馳往同泰寺。詢皓法師、皓勸¶
速呈。二月二十二日進書。帝覽之、遽遣詔迎。¶
<pb:DCS_T51n2076_0555a>¶
既至帝問、從來師事誰耶。曰、從無所從、來無¶
所來。師事亦爾。昭明問、大士何不論義。曰、菩¶
薩所説。非長非短、非廣非狹。非有邊非無邊。¶
如如正理、復有何言。帝又問、何爲眞諦。曰、息¶
而不滅。帝曰、若息而不滅、此則有色。有色故¶
鈍。若如是者、居士不免流俗。曰、臨財無苟得、¶
臨難無苟免。帝曰、居士大識禮。曰、一切諸法¶
不有不無。帝曰、謹受居士來旨。曰、大千世界¶
所有色象莫不歸空。百川叢注不過於海。無¶
量妙法不出眞如。如來何故於三界九十六¶
道中獨超其最。視一切衆生有若赤子、有若¶
自身。天下非道不安、非理不樂。帝默然、大士¶
辭退。異日帝於壽光殿。請誌公講金剛經。誌¶
公曰、大士能耳。帝請大士。大士登坐、執拍板¶
唱經。成四十九頌。大同五年。奏捨宅於松山¶
下因雙檮樹而創寺。名曰雙林。其樹連理、祥¶
煙周繞。有雙鶴棲止。太清二年大士誓不食。¶
取佛生日焚身供養。至日、白黒六十餘人代¶
<pb:DCS_T51n2076_0555b>¶
不食燒身。三百人刺心瀝血和香。請大士住¶
世、大士愍而從之。承聖三年。復捨家資爲衆¶
生供養三寳。而説偈曰。傾捨爲群品、奉供天¶
中天。仰祈甘露雨、流澍普無邊。天嘉二年。大¶
士於松山頂。遶連理樹行道。感七佛相隨。釋¶
迦引前、維摩接後。唯釋尊數顧共語。爲我補¶
處也。其山忽起黄雲、盤旋若蓋。因號雲黄山。¶
時有慧和法師、不疾而終。嵩頭陀於柯山靈¶
巖寺入滅。大士懸知曰。嵩公兜率待我。決不¶
可久留也。時四側華木方當秀實。欻然枯悴。¶
陳太建元年已丑。四月二十四日示衆曰。¶
此身甚可厭惡。衆苦所集。須愼三業、精勤六度、¶
若墜地獄、卒難得脱。常須懺悔。又曰、吾去已¶
不得移寢牀。七日有法猛上人。持像及鐘來¶
鎭于此。弟子問、滅後形體若爲。曰、山頂焚之。¶
又問、不遂何如。曰、愼勿棺斂。但壘甓作壇、移¶
屍於上。屏風周繞、絳紗覆之。上建浮圖、以彌¶
勒像處其下。又問、諸佛涅槃時皆説功徳。師¶
<pb:DCS_T51n2076_0556a>¶
之發迹可得聞乎。曰、我從第四天來、爲度汝¶
等。次補釋迦。及傅普敏文殊。慧集觀音何昌¶
阿難。同來贊助。故大品經云。有菩薩從兜率¶
來。諸根猛利疾與般若相應。即吾身是也。言¶
訖趺坐而終。壽七十有三。尋猛師果將到織¶
成彌勒像及九乳鍾留鎭之。須臾不見。大士¶
道具十餘事見在。晉天福九年甲辰。六月十¶
七日錢王遣使發塔。取靈骨一十六片紫¶
金色及道具。至府城南龍山。建龍華寺寘之。¶
仍以靈骨塑其像。衡嶽慧思禪師
衡嶽慧思禪師。武津人¶
也。姓李氏。頂有肉髻、牛行象視。少以慈恕聞¶
于閭里。甞夢梵僧勸出俗。乃辭親入道。及稟¶
具常習坐、日唯一食。誦法華等經滿千徧。又¶
閲妙勝定經。歎禪那功徳、遂發心尋友。時慧¶
聞禪師有徒數百。聞禪師始因背手探藏。得中觀論發明禪理。此論即¶
西天第十四祖龍樹大士所造。遂遥稟龍樹。乃往受法、晝夜攝¶
心。坐夏經三七日。獲宿智通、倍加勇猛。尋有¶
障起。四支緩弱不能行歩。自念曰、病從業生、¶
<pb:DCS_T51n2076_0556b>¶
業由心起。心源無起、外境何状。病業與身、都¶
如雲影。如是觀已、顛倒想滅。輕安如故。夏滿猶¶
無所得。深懷慙愧。放身倚壁、背未至間、豁爾¶
開悟。法華三昧最上乘門。一念明達。研練逾¶
久、前觀轉増。名行遠聞、學侶日至。激勵無倦、¶
機感寔繁。乃以大小乘定慧等法。隨根引喩、¶
俾習慈忍行。奉菩薩三聚戒。衣服率用布。寒¶
則加之以艾。以北齊天保中。領徒南邁、値梁¶
孝元之亂。權止大蘇山。輕生重法者。相與冒¶
險而至。填聚山林。師示衆曰。道源不遠、性海¶
非遥。但向己求、莫從他覓。覓即不得、得亦不¶
眞。偈曰、頓悟心源開寳藏。隱顯靈通現眞相。¶
獨行獨坐常巍巍。百億化身無數量。縱令畐¶
塞滿虚空。看時不見微塵相。可笑物兮無比¶
況。口吐明珠光晃晃。尋常見説不思議。一語¶
標名言下當。又偈曰、天不能蓋地不載。無去¶
無來無障礙。無長無短無青黄。不在中間及¶
内外。超群出衆太虚玄。指物傳心人不會。其¶
<pb:DCS_T51n2076_0557a>¶
他隨叩而應。以道俗所施。造金字般若法華¶
經。時衆請師講二經、隨文發解。復命門人智¶
顗代講。至一心具萬行、有疑請決。師曰、汝所¶
疑乃大品次第意耳。未是法華圓頓旨也。吾¶
昔於夏中一念頓發。諸法見前。吾既身證、不¶
勞致疑。顗即諮受法華行。三七日得悟。顗即天台¶
教主智者大師。如下章出焉。陳光大六年六月二十三日。¶
自大蘇山將四十餘僧徑趣南嶽。乃曰、吾寄¶
此山止期十載。已後必事遠遊。吾前身曾履¶
此處。巡至衡陽、値一處林泉勝異。師曰、此古¶
寺也、吾昔曾居。俾掘之基址猶存。又指巖下¶
曰、吾此坐禪、賊斬吾首。尋得枯骸一聚。自此¶
化道彌盛。陳主屡致慰勞供養。目爲大禪師。¶
將欲順世、謂門人曰。若有十人不惜身命。常¶
修法華般舟念佛三昧方等懺悔。期于見證¶
者。隨有所須、吾自供給。如無此人、吾即遠去¶
矣。時衆以苦行事難、無有答者。師乃屏衆泯¶
然而逝。小師雲辯號叫。師開目曰。汝是惡魔、¶
<pb:DCS_T51n2076_0557b>¶
吾將行矣。何驚動妨亂吾耶。癡人出去。言訖¶
長往。時異香滿室。頂暖身軟、顏色如常。即太¶
建九年六月二十二日也。壽六十有四。凡有¶
著述皆口授無所刪改。撰四十二字門兩卷。¶
無諍行門兩卷。釋論玄隨自意安樂行次第¶
禪要。三智觀門等五部各一卷。竝行於世。¶
天台山修禪寺智者禪師智顗
天台山修禪寺智者禪師智顗。荊州華容人。¶
姓陳氏母徐氏。始娠夢香煙五色縈繞于懷。¶
誕生之夕、祥光燭于隣里。幼有奇相、膚不受¶
垢。七歳入果願寺。聞僧誦法華經普門品。即¶
隨念之、忽自憶記。七卷之文、宛如宿習。十五¶
禮佛像、誓志出家。怳焉如夢、見大山臨海際。¶
峯頂有僧招手。復接入一伽藍。云、汝當居此、¶
汝當終此。十八喪二親。於果願寺依僧法緒¶
出家。二十進具。陳乾明元年。謁光州大蘇山¶
慧思禪師。思一見乃謂曰。昔靈鷲同聽法華¶
經、今復來矣。即示以普賢道場。説四安樂行。¶
師入觀三七日。身心豁然、定慧融會。宿通濳¶
<pb:DCS_T51n2076_0558a>¶
發、唯自明了。以所悟白思。思曰、非汝弗證、非¶
汝莫識。此乃法華三昧前方便初旋陀羅尼¶
也。縱令文字之師千萬。不能窮汝之辯。汝可¶
傳燈。莫作最後斷佛種人。師既承印可。太建¶
元年。禮辭往金陵闡化。凡説法不立文字、以¶
辯才故。晝夜無倦。七年乙未謝遣徒衆。隱天¶
臺山佛隴峯。有定光禪師先居此峯。謂弟子¶
曰。不久當有善知識領徒至此。俄爾師至。光¶
曰、還憶疇昔擧手招引時否。師即悟禮像之¶
徴。悲喜交懷、乃執手共至庵所。其夜聞空中¶
鍾磬之聲。師曰、是何祥也。光曰、此是揵椎集¶
僧得住之相。此處金地、吾已居之。北峯銀地、¶
汝宜居焉。開山後、宣帝建修禪寺。割始豐縣¶
租以充衆費。及隋煬帝請師受菩薩戒。師爲¶
帝立法名號總持。帝乃號師爲智者。師常謂¶
法華爲一乘妙典。蕩化城之執教。釋草庵之¶
滯情。開方便之權門。示眞實之妙理。會衆善¶
之小行。歸廣大之一乘。遂出玄義。曰釋名辯¶
<pb:DCS_T51n2076_0558b>¶
體明宗論用。判教相之五重也。名則法喩齊¶
擧。謂一乘妙法即衆生本性。在無明煩惱不¶
爲所染。如蓮華處于淤泥而體常淨。故以爲¶
名。此經開權顯實、廢權立實。會權歸實。如蓮¶
之華、有含容開落之義。華之蓮、有隱現成實¶
之義。亦謂從本垂迹、因迹顯本。夫經題不越¶
法喩人。單複具足凡七種。單三複三具足一。攝一切¶
名妙法蓮華。即複之一也。法譬爲複。名以召體、體¶
即實相。謂一切相離實相無體故。宗則一乘¶
因果。開示悟入佛之知見、可尊尚故。用則力¶
用。以開廢會之義、有其力故。然後判教相者。¶
以如來一代之説。總判爲五時八教。五時者。¶
一佛初成道。爲上根菩薩説華嚴時。二爲小¶
機説阿含時。三彈偏折小歎大褒圓説方等¶
時。四蕩相遣執説般若時。五會權歸實。授三¶
乘人及一切衆生成佛記。説法華涅槃時。八¶
教者。謂化儀四教。即頓、漸、祕密、不定也。化法¶
四教。即藏(生滅四諦。)通(無生。)別(無量、)圓也。(無作四諦。唯法華圓理乃¶
<pb:DCS_T51n2076_0559a>¶
至治生産業。一色一香無非實相。)該三世如來所演。罄殫其¶
致。(四正三接、廣如本教。)捨此皆魔説、故教理既明。非觀¶
行無以復性。乃依一心三諦之理。(眞俗中。)示三¶
止三觀。一一觀心、念念不可得。先空次假後¶
中。離二邊而觀一心。如雲外之月者。此乃別¶
教之行相也。甞云、破一切惑、莫盛乎空。建一¶
切法、莫盛乎假。究竟一切性莫大乎中。故一¶
中一切中。無假無空而不中。空假亦爾。即圓¶
教之行相。如摩醯首羅天之三目。非縱横竝¶
別故。第十四祖龍樹菩薩偈云。因縁所生法。我説即是空。亦名爲假名。亦名中道義。¶
斯與楞嚴圓覺經説。奢摩他三摩鉢底禪那三觀。名目雖殊、其致一也。達磨大師以心傳¶
心。不滯名數。直爲上上根智俾忘筌忘意。故與此教同而不同。智者禪師。窮理盡性備足¶
之門。故與禪宗異而非異也。三觀圓成、法身不素。即免同¶
貧子也。尚慮學者昧於修性。或墮偏執。故復¶
創六即之義。以絶斯患。一、理即佛者。十法界¶
衆生下至蟭螟。同稟妙性。從本以來常住清¶
淨覺體圓滿一理齊平故。執名相者不信即心即佛。覩此而生¶
信也。二、名字即佛者。雖理性擔平。而隨流者日¶
<pb:DCS_T51n2076_0559b>¶
用不知。必假言教外薫。得聞名字生信發解¶
故。起信論云。以有妄想心故能知名義。自此已下簡暗證者。三、觀行即佛¶
者。既聞名開解。要假前之三觀而返源故。圓教¶
外凡也。圓觀五陰爲不思議境。即五品位。大師示居此位。別教十信及藏通教。皆名資糧¶
位。四、相似即佛者。觀行功深、發相似用故。内凡¶
也。圓伏無明入十信鐵輪位。不斷見思惑。至七信以去。見思惑自隕。得六根清淨。如經云、¶
父母所生眼悉見三千界云云。思大禪師示居此位。若別教乃地前三十心也。藏通皆名¶
加行位。楞嚴經唯識論。三十心後別立四加行。名位雖同、詮旨迥異。惟通悟者、善巧融會。¶
五、分眞即佛者。三心開發、得眞如用。位位増¶
勝故。發圓初住即銅輪位也。如龍女一念成佛、現百界身。從此轉勝、至等覺位。凡四¶
十一也、盡目眞因。分位雖殊、圓理無別。若別教即名十地。藏通皆言見道位。六、究¶
竟即佛者。無明永盡、覺心圓極。證無所證故。¶
妙覺也。起信云、始本不二名究竟覺。仁王名寂滅上忍也。別教權佛攝。對圓行第二位耳。¶
藏通二教佛可知。如上六位既皆即佛、不強不濫。通具法¶
報化三身爲正。三寳三徳屬對交絡。乃至十種三法含攝無遺。偈云、道識¶
性般若、菩提大乘身。涅槃三寳徳、一一皆三法。隨居四土爲依。四土¶
者、一、常寂光、法性土也。法身居之、身土相稱。二、實報無障礙、¶
攝二受用也。自受用土報佛自居。他受用土登地菩薩所居。三、方便有餘。¶
<pb:DCS_T51n2076_0560a>¶
四、淨穢同居、竝爲應化土也。地前菩薩二乘凡夫所居。其實則非¶
身非土無優無劣。爲對機故。假説身土而分¶
優劣。師得身土互融、權實無礙。故三十餘年¶
晝夜宣演。生四種益、具四悉檀。悉徧也、檀翻名施。禪師之¶
法徧施有情、隨根得益。如雲世界悉檀生歡喜益云云。門人潅頂日記¶
萬言而編結之。總目爲天台教。別即分諸部¶
類。法華玄義文句。大小止觀金光明仁王淨名。涅槃請觀音十六觀經等。及四教禪門、¶
凡百餘軸。歴代付授、盛于江浙。隋開皇十七年十¶
一月十七日。帝遣使詔。師將行乃告門人曰。¶
吾今往而不返。汝等當成就佛隴南寺。一依¶
我圖。侍者曰、若非師力、豈能成辧。師曰、乃是¶
王家所辧。汝等見之、吾不見也。師初欲建寺於石橋。禪寂¶
見三神人。皁幘絳衣從一老僧謂師曰。若欲造寺、今非其時。三國成一。當有大力施主與¶
師造寺。寺成國即清、宜號爲國清。言訖不見。開皇十八年。帝遣司馬王弘入山依圖造寺。¶
方應前誌。師二十一日到剡東石城寺。百尺石像¶
前不進。至二十四日顧侍者曰。觀音來迎、不¶
久應去。時門人智朗請曰。不審何位何生。師¶
曰、吾不領衆、必淨六根。損己利他、獲預五品¶
<pb:DCS_T51n2076_0560b>¶
耳。五品弟子即法華三昧前方便之位。與思大禪師昔語冥符。命筆作觀¶
心偈。唱諸法門綱要訖、趺坐而逝。壽六十、臘¶
四十。弟子等迎歸佛隴巖。大業元年九月。煬¶
帝巡幸淮海。遣使送弟子智璪及題寺額。入¶
山赴師忌齋。到日集僧開石室、唯覩空榻。時¶
會千僧、至時忽剩一人。咸謂師化身來受國¶
供。師始受禪教、終乎滅度。常披一壞衲、冬夏¶
不釋。來往居天台山二十二年。建造大道場¶
一十二所。國清最居其後。及荊州玉泉寺等、¶
共三十六所。度僧一萬五千人。冩經一十五¶
藏。造金銅塑畫像八十萬尊。事迹甚廣如本¶
傳。泗州僧伽大師
泗州僧伽大師者。世謂觀音大士應化¶
也。推本則過去阿僧祇殑伽沙劫。値觀世音¶
如來。從三慧門而入道。以音聲爲佛事。但以¶
此土有縁之衆。乃謂大師自西國來。唐高宗¶
時、至長安洛陽行化。歴呉楚間。手執楊枝混¶
于緇流。或問、師何姓。即答曰、我姓何。又問、師¶
是何國人。師曰、我何國人。尋於泗上欲構伽¶
<pb:DCS_T51n2076_0561a>¶
藍。因宿州民賀跋氏捨所居。師曰、此本爲佛¶
宇。令掘地果得古碑云香積寺。即齊李龍建¶
所創。又獲金像、衆謂然燈如來。師曰、普光王¶
佛也。因以爲寺額。景龍二年。中宗遣使迎大¶
師至輦轂。深加禮異、命住大薦福寺。帝及百¶
官咸稱弟子。與度慧儼慧岸木叉三人。御書¶
寺額普光王寺。三年三月三日大師示滅。敕令就¶
薦福寺漆身起塔。忽臭氣滿城。帝祝送師歸¶
臨淮。言訖異香騰馥。帝問萬迴曰。僧伽大師¶
是何人耶。曰、觀音化身耳。乾符中謚證聖大¶
師。皇朝太平興國中。太宗皇帝重創浮圖、¶
壯麗超絶。萬迴法雲公
萬迴法雲公者。虢州閿郷人也。¶
姓張氏。唐貞觀六年五月五日生。始在弱齡、¶
嘯傲如狂。郷黨莫測。一日令家人灑掃云。有¶
勝客來。是日三藏玄奘自西國還訪之。公問¶
印度風境、了如所見。奘作禮圍繞、稱是菩薩。¶
有兄萬年久征遼左。母程氏思其音信。公曰、¶
此甚易爾。乃告母而往、至暮而還。及持到書、¶
<pb:DCS_T51n2076_0561b>¶
隣里驚異。有龍興寺沙門大明。少而相狎、公¶
來往明師之室。屬有正諌大夫明崇儼夜過¶
寺。見公左右神兵侍衞。崇儼駭之、詰旦言與¶
明師。復厚施金繒、作禮而去。咸亨四年高宗¶
召入内。時有扶風僧蒙澒者。甚多靈迹、先在¶
内。毎曰迴來迴來。及公至又曰、替到當去。迨¶
旬日而澒卒。景雲二年乙亥十二月八日。師¶
卒于長安醴泉里。壽八十。時異香氤氳、擧體¶
柔軟。制贈司徒■國公、喪事官給。三年正月¶
十五日。窆于京西香積寺。天台豐干禪師
天台豐干禪師¶
者。不知何許人也。居天台山國清寺。剪髮齊¶
眉衣布裘。人或問佛理、止答隨時二字。甞誦¶
唱道歌、乘虎入松門。衆僧驚畏。本寺廚中有¶
二苦行。曰寒山子、拾得。二人執爨、終日晤語。濳¶
聽者都不體解。時謂風狂子、獨與師相親。一¶
日寒山問。古鏡不磨、如何照燭。師曰、冰壷無¶
影像、猨猴探水月。曰、此是不照燭也、更請師¶
道。師曰、萬徳不將來、教我道什麼。寒拾倶禮¶
<pb:DCS_T51n2076_0562a>¶
拜。師尋獨入五臺山巡禮。逢一老翁。師問、莫¶
是文殊否。曰、豈可有二文殊。師作禮未起、忽¶
然不見。趙州沙彌擧似和尚。趙州代豐干云、文殊文殊。後迴天台山¶
示滅。初閭丘公(名犯太祖廟諱下字)出牧丹丘。將議巾¶
車。忽患頭疼、醫莫能愈。師造之曰。貧道自天¶
台來謁使君。閭丘且告之病。師乃索淨器咒¶
水噴之。斯須立差。閭丘異之。乞一言示此去¶
安危之兆。師曰、到任記謁文殊普賢。曰、此二¶
菩薩何在。師曰、國清寺執爨洗器者寒山拾¶
得是也。閭丘拜辭乃行、尋至山寺。問、此寺有¶
豐干禪師否。寒山拾得復是何人。時有僧道¶
翹對曰。豐干舊院在經藏後。今闃無人矣。寒¶
拾二人見在僧廚執役。閭丘入師房、唯見虎¶
迹。復問道翹。豐干在此作何行業。翹曰、唯事¶
舂穀供僧。閑則諷詠。乃入廚尋訪寒拾。如下¶
章敍之。天台寒山子
天台寒山子者、本無氏族。始豐縣¶
西七十里有寒暗二巖。以其於寒巖中居止¶
得名也。容貌枯悴、布襦零落。以樺皮爲、曳¶
<pb:DCS_T51n2076_0562b>¶
大木屐。時來國清寺就拾得。取衆僧殘食菜¶
滓食之。或廊下徐行。或時叫噪望空慢罵。寺¶
僧以杖逼逐。翻身拊掌大笑而去。雖出言如¶
狂而有意趣。一日豐干告之曰。汝與我遊五¶
臺、即我同流。若不與我去、非我同流。曰、我不¶
去。豐干曰、汝不是我同流。寒山卻問、汝去五¶
臺作什麼。豐干曰、我去禮文殊。曰、汝不是我¶
同流。曁豐干滅後。閭丘公入山訪之。見寒拾¶
二人圍鑪語笑。閭丘不覺致拜。二人連聲咄¶
叱。寺僧驚愕曰。大官何拜風狂漢耶。寒山復¶
執閭丘手笑而言曰。豐干饒舌、久而放之。自¶
此寒拾相攜出松門。更不復入寺。閭丘又至¶
寒巖禮謁。送衣服藥物。二士高聲喝之曰、賊¶
賊。便縮身入巖石縫中。唯曰、汝諸人各各努¶
力。其石縫忽然而合。閭丘哀慕。令僧道翹尋¶
其遺物。於林間得葉上所書辭頌。及題村墅¶
人家屋壁。共三百餘首、傳布人間。曹山本寂¶
禪師注釋。謂之對寒山子詩。天台拾得
天台拾得者、¶
<pb:DCS_T51n2076_0563a>¶
不言名氏。因豐干禪師山中經行。至赤城道¶
側。聞兒啼聲遂尋之。見一子可數歳。初謂牧¶
牛子及問之。云孤棄于此。豐干乃名爲拾得。¶
攜至國清寺、付典座僧曰。或人來認、必可還¶
之。後沙門靈熠攝受。令知食堂香燈。忽一日¶
輒登座與佛像對盤而餐。復於憍陳如上座¶
塑形前。呼曰、小果聲聞。僧驅之。靈熠忿然告¶
尊宿等。罷其所主、令廚内滌器。常日齋畢。澄¶
濾食滓、以筒盛之。寒山來即負之而去。一日¶
掃地寺主問。汝名拾得、豐干拾得汝歸。汝畢¶
竟姓箇什麼、在何處住。拾得放下掃箒叉手¶
而立。寺主罔測。寒山搥胸云、蒼天蒼天。拾得¶
卻問、汝作什麼。曰、豈不見道。東家人死西家¶
助哀。二人作舞哭笑而出。有護伽藍神廟毎¶
日僧廚下食爲烏所食。拾得以杖抶之曰。汝¶
食不能護、安能護伽藍乎。此夕神附夢于合¶
寺僧曰。拾得打我。詰旦諸僧説夢符同。一寺¶
紛然、牒申州縣。郡符至云。賢士隱遁、菩薩應¶
<pb:DCS_T51n2076_0563b>¶
身。宜用旌之。號拾得爲賢士。隱石而逝、見寒山章。時道¶
翹纂録寒山文句。以拾得偈附之。今略録數¶
篇見別卷。明州奉化縣布袋和尚
明州奉化縣布袋和尚者。未詳¶
氏族。自稱名契此。形裁腲脮蹙額¶
皤腹。出語無定、寢臥隨處。常以杖荷一布嚢。¶
凡供身之具盡貯嚢中。入鄽肆聚落、見物則¶
乞。或醯醢魚葅才接入口。分少許投嚢中。時¶
號長汀子布袋師也。甞雪中臥、雪不沾身。人¶
以此奇之。或就人乞、其貨則售。示人吉凶、必¶
應期無忒。天將雨、即著濕草屨途中驟行。遇¶
亢陽、即曳高齒木屐。市橋上竪膝而眠。居民¶
以此驗知。有一僧在師前行。師乃拊僧背一¶
下、僧迴頭。師曰、乞我一文錢。曰、道得即與汝¶
一文。師放下布嚢、叉手而立。白鹿和尚問。如¶
何是布袋。師便放下布袋。又問、如何是布袋¶
下事。師負之而去。先保福和尚問。如何是佛¶
法大意。師放下布袋叉手。保福曰、爲只如此。¶
爲更有向上事。師負之而去。師在街衢立。有¶
<pb:DCS_T51n2076_0564a>¶
僧問、和尚在這裏作什麼。師曰、等箇人。曰、來¶
也來也。歸宗柔和尚別云、歸去來。師曰、汝不是這箇人。曰、¶
如何是這箇人。師曰、乞我一文錢。師有歌曰。¶
只箇心心心是佛。十方世界最靈物。縱横妙¶
用可憐生。一切不如心眞實。騰騰自在無所¶
爲。閑閑究竟出家兒。若覩目前眞大道。不見¶
纖毫也大奇。萬法何殊心何異。何勞更用尋¶
經義。心王本自絶多知。智者只明無學地。非¶
凡非聖復若乎。不彊分別聖情孤。無價心珠¶
本圓淨。凡是異相妄空呼。人能弘道道分明。¶
無量清高稱道情。攜錫若登故國路。莫愁諸¶
處不聞聲。又有偈曰。一鉢千家飯、孤身萬里¶
遊。青目覩人少、問路白雲頭。梁貞明三年丙¶
子三月。師將示滅。於嶽林寺東廊下端坐磐¶
石。而説偈曰。彌勒眞彌勒、分身千百億。時¶
時示時人、時人自不識。偈畢安然而化。其後¶
他州有人見師。亦負布袋而行。於是四衆競¶
圖其像。今嶽林寺大殿東堂全身見存。¶
<pb:DCS_T51n2076_0564b>¶
諸方雜擧徴拈代別語
諸方雜擧徴拈代別語。障蔽魔王領諸眷¶
屬。一千年隨金剛齊菩薩。覓起處不得。忽因¶
一日得見乃問云。汝當於何住。我一千年領¶
諸眷屬。覓汝起處不得。金剛齊云、我不依有¶
住而住。不依無住而住、如是而住。法眼擧云。障蔽魔王¶
不見金剛齊即且從。只如金剛齊還見障蔽魔王麼。外道問佛云。不問¶
有言、不問無言。世尊良久、外道禮拜云。善哉¶
世尊、大慈大悲。開我迷雲、令我得入。外道去¶
已、阿難問佛云。外道以何所證而言得入。佛¶
云、如世間良馬見鞭影而行。玄覺徴云。什麼處是世尊擧鞭¶
處。雲居錫云、要會麼。如今歸堂去復是阿誰。東禪齊拈云。什麼處是外道悟處。衆中道、¶
世¶
尊良久時。便是擧鞭處。恁麼會還得已否。緊那羅王奏無生樂供¶
養世尊。王敕有情無情倶隨王去。若有一物¶
不隨。王即去佛處不得。又無猒足王入大寂¶
定。王敕有情無情皆順於王。如有一物不順。¶
王即入大寂定不得。雲居錫云、有情去也且從。只如山河大地是無¶
情之物。作麼生説亦隨王去底道理。罽賓國王秉劍詣師子尊¶
者前。問曰、師得蘊空否。師曰、已得蘊空。曰、既¶
<pb:DCS_T51n2076_0565a>¶
得蘊空、離生死否。師曰、已離生死。曰、既離生¶
死。就師乞頭還得否。師曰、身非我有、豈況於¶
頭。王便斬之、出白乳王臂自墮。玄覺徴云、且道、斬著斬不¶
著。玄沙云、大小師子尊者不能與頭作主。玄覺又云、玄沙恁麼道。要人作主、不要人作主。¶
若也要人作主、蘊即不空。若不要人作主。玄沙恁麼道意在什麼處、試斷看。¶
泗州塔頭侍者及時鎖門。有人問、既是三界。¶
大師爲什麼被弟子鎖。侍者無對。法眼代云、弟子鎖大¶
師鎖。法燈代云、還我鎖匙來。又老宿代云、吉州鎖虔州鎖。或問僧、承聞¶
大徳講得肇論是否。曰、不敢。曰、肇有物不遷¶
義是否。曰、是。或人遂以茶盞就地撲破曰。這¶
箇是遷不遷、無對。法眼代拊掌三下。樂普侍者謂¶
和尚曰。肇法師制得四論甚奇怪。樂普曰、肇¶
公甚奇怪。要且不見祖師。侍者無對。法燈代云、和尚¶
什麼處見。雲居錫云。什麼處是肇公不見祖師處。莫是有許多言語麼。又云、肇公有多少¶
言語。有兩僧各住庵、尋常來往。偶旬日不會。¶
一日上山相見。上庵主問曰。多時不見、在什¶
麼處。下庵主曰。只在庵裏造箇無縫塔子。上¶
庵主曰。某甲也欲造箇無縫塔。就庵主借取¶
<pb:DCS_T51n2076_0565b>¶
樣子。曰、何不早道、恰被人借去也。法眼擧云、且道。借伊¶
樣子、不借伊樣子。有婆子令人送錢去。請老宿開¶
藏經。老宿受施利。便下禪牀轉一帀乃云。傳¶
語婆子、轉藏經了也。其人迴擧似婆子。婆云、¶
此來請開全藏。只爲開半藏。玄覺徴云。什麼處是缺半藏處。¶
且道、那箇婆子具什麼眼。便恁麼道。誌公令人傳語思大禪¶
師。何不下山教化衆生。目視雲漢作麼。思大¶
曰、三世諸佛被我一口呑盡。更有甚衆生可¶
教化。玄覺徴云。且道、是山頭語山下語。龍濟修山主問翠¶
巖曰。四乾闥婆王奏樂供養世尊。直得須彌¶
振動、大海騰波。迦葉起舞、菩薩得忍。不動聲¶
聞頗我。只如迦葉作舞、意旨如何。對曰、迦葉¶
過去生中曾作樂人來。習氣未斷。山主曰、須¶
彌大海莫是習氣未斷否。翠巖無對。法眼代云、正是¶
習氣。有僧親附老宿一夏。不蒙言誨。僧歎曰、¶
只恁麼空過一夏。不聞佛法。得聞正因兩字¶
亦得也。老宿聞之乃曰。闍梨莫速。若論¶
正因、一字也無。恁麼道了、叩齒三下曰。適來¶
<pb:DCS_T51n2076_0566a>¶
無端恁麼道。隣房僧聞曰。好一鑊羮、被兩顆¶
鼠糞汚卻。玄覺徴云。且道、讚歎語不肯語。若是讚歎、爲什麼道鼠糞汚卻。若不¶
肯他、有什麼過、驗得麼。僧肇法師遭秦主難。臨就刑¶
説偈曰。四大元無主、五陰本來空。將頭臨白¶
刃、猶似斬春風。玄沙云、大小肇法師臨死猶寱語。僧問老¶
宿云。師子捉兎亦全其力。捉象亦全其力。未¶
審全箇什麼力。老宿云、不欺之力。法眼別云。不會古人語。¶
李翺尚書見老宿獨坐問曰。端居丈室、當何¶
所務。老宿曰、法身凝寂、無去無來。法眼別云、汝作什麼¶
來。法燈別云、非公境界。有道流在佛殿前背坐。僧曰、¶
道士莫背佛。道流曰、大徳本教中。道佛身充¶
滿於法界。向什麼處坐得。僧無對。法眼代云、識得汝。¶
禪月詩云。禪客相逢只彈指。此心能有幾人¶
知。大隨和尚擧問禪月。如何是此心、無對。歸宗¶
柔代云。能有幾人知。台州六通院僧欲渡船。有人問、¶
既是六通。爲什麼假船、無對。天台韶國師代云、不欲驚衆。¶
聖僧像被屋漏滴。有人問、既是聖僧、爲什麼¶
有漏。天台國師代云。無漏不是聖僧。死魚浮於水上。有人¶
<pb:DCS_T51n2076_0566b>¶
問僧。魚豈不是以水爲命。僧曰、是。曰、爲什麼¶
卻向水中死、無對。杭州天龍機和尚代云。是伊爲什麼不去岸上死。¶
僧問雲臺欽和尚。如何是眞言。欽曰、南無佛¶
陀耶。大章如庵主別云、作麼作麼。江南國主問老宿。予¶
有一頭水牯牛。萬里無寸草、未審向什麼處¶
放。歸宗柔代云、好放處。南泉和尚遷化。陸亘大夫來¶
慰。院主問、大夫何不哭先師。大夫曰、院主道¶
得亘即哭、無對。歸宗柔代云、哭哭。江南相馮延己。¶
與數僧遊鍾山至一人泉。問、一人泉許多人¶
爭得足。一僧對曰、不教缺少。延己不肯、乃別¶
云、誰人缺少。法眼別云、誰是不足者。有施主婦人。入¶
院行衆僧隨年錢。僧曰、聖僧前著一分。婦人¶
曰、聖僧年多少。僧無對。法眼代云、心期滿處即知。法燈¶
問新到僧、近離什麼處。曰、廬山。師拈起香合¶
曰。廬山還有這箇也無。僧無對。師自代云、尋香來禮拜和尚。¶
僧問仰山、彎弓滿月齧鏃意如何。仰山曰、齧¶
鏃。僧擬開口。仰山曰、開口驢年也不會。僧無¶
對。南泉代側身而立。有一行者隨法師入佛殿。行¶
<pb:DCS_T51n2076_0567a>¶
者向佛而唾。法師曰、行者少去就何以唾佛。¶
行者曰、將無佛處來與某甲唾、無對。潙山云、仁者卻¶
不仁者。不仁者卻仁者。仰山代法師云。但唾行者。又云、行者若有語、即向伊道。¶
還我無行¶
者處來。偃臺感山主。到圓通院相看第一坐。¶
問曰、圓通無路。山主爭得到來。歸宗柔代云。不期又得相見。¶
有僧入冥、見地藏菩薩。地藏問、是你平生修¶
何業。僧曰、念法華經。曰、止止不須説、我法妙¶
難思。爲是説是不説、無對。歸宗柔代云。此迴歸去、敢請流通。¶
歸宗柔和尚問僧、看什麼經。曰、寳積經。柔曰、¶
既是沙門。爲什麼看寳積、無對。柔自代云、古今用無極。¶
劉禹端公因雨問先雲居和尚。雨從何來。曰、¶
從端公問處來。端公歡喜讚歎。雲居卻問端¶
公、問從何來、無語。有老宿代云、適來道什麼。¶
歸宗柔別云、謝和尚再三。昔有三僧雲遊。擬謁徑山和¶
尚、遇一婆子。時方收稻次。一僧問曰、徑山路¶
何處去。婆曰、驀直去。僧曰、前頭水深過得否。¶
曰、不濕脚。僧又問、上岸稻得恁麼好。下岸稻¶
<pb:DCS_T51n2076_0567b>¶
得恁麼怯。曰、下岸稻總被螃蠏喫卻也。僧曰、¶
太香生。曰、勿氣息。僧又問婆、住在什麼處。曰、¶
只在這裏。三僧乃入店内。婆煎茶一缾。將盞¶
子三箇安盤上。謂曰、和尚有神通者即喫茶。¶
三人無對、又不敢傾茶。婆曰、看老婆自逞神¶
通也。於是便拈盞子傾茶行。法眼和尚謂¶
小兒曰。因子識得爺。爺名什麼、無對。法燈代云、但將¶
衣袖掩面。法眼卻問一僧。若是孝順之子。合下得¶
一轉語、且道、合下得什麼語、無對。法眼自代云、他是孝¶
順之子。僧問講彌陀經座主。水鳥樹林皆悉¶
念佛念法念僧。作麼生講。座主曰、基法師道。¶
眞友不待請、如母赴嬰兒。僧曰、如何是眞友¶
不待請。法眼代云、此是基法師語。泉州王延彬入招慶¶
院。見方丈門閉、問演侍者。有人敢道大師在¶
否。演曰、有人敢道大師不在否。法眼別云、太傅識大師。¶
僧擧、佛説法。有一女人忽來問訊。便於佛前¶
入定。時文殊近前彈指。出此女人定不得。又¶
托昇梵天、亦出不得。佛曰、假使百千文殊。亦¶
出此女人定不得。下方有綱明菩薩能出此¶
<pb:DCS_T51n2076_0568a>¶
定。須臾綱明便至、問訊佛了。去女人前彈指¶
一聲。女人便從定而起。五雲和尚云。不唯文殊不能出此定。但恐¶
如來也出此定不得。只如教意怎生體解。誌公云、毎日拈香擇¶
火。不知身是道場。玄沙云、毎日拈香擇火。不¶
知眞箇道場。玄覺徴云。只如此二尊者語。還有親疎也無。¶
雲巖院主遊石室迴。雲巖問、汝去入到石室¶
裏許看。爲只恁麼便迴來。院主無對。洞山代云。彼¶
中已有人占了也。雲巖曰、汝更去作什麼。洞¶
山曰、不可人情斷絶去也。鹽官會下有一¶
主事僧將死。鬼使來取。僧告曰、某甲身爲主¶
事。未暇修行、乞容七日得否。使曰、待爲白王。¶
若許即七日後來。不然須臾便至。言訖去、至七¶
日後方來。覓其僧不見。後有人擧問一僧。若來¶
時如何抵擬他。洞山代云、被他覓得也。洞山會下有老宿¶
去雲巖迴。洞山問、汝去雲巖作什麼。答云、不¶
會。洞山自代云、堆堆地。臨濟見僧來擧起拂子。僧禮¶
拜師便打。別僧來、師擧拂子。僧竝不顧、師亦¶
打。又一僧來參師擧拂子。僧曰、謝和尚見示。¶
<pb:DCS_T51n2076_0568b>¶
師亦打。雲門代云、疑著這老漢。大覺云、得即得。猶未見臨濟機在。¶
閩王送玄沙和尚上船。玄沙扣船召曰。大王¶
爭能出得這裏去。王曰、在裏許得多少時也。¶
歸宗柔別云。不因和尚不得到這裏。僧問老宿、如何是密室¶
中人。老宿曰、有客不答話。玄沙云、何曾密。歸宗柔別老宿云、你¶
因什麼得見。法眼和尚問講百法論僧。百法是¶
體用雙陳。明門是能所兼擧。座主是能、法坐¶
是所。作麼生説兼擧。有老宿代云。某甲喚作个法坐。歸宗柔別云。不¶
勞和尚如此。僧擧教云。文殊忽起佛見法見。被¶
佛威神攝向二鐵圍山。五雲曰、什麼處是二鐵圍山、還會麼。如今¶
若有人起佛法之見。吾與烹茶兩甌。且道、賞伊罰伊。同教意不同教意。洪州¶
大寧院。上状請第二坐開堂。人問、何不請第¶
一坐。法眼代云、不勞如此。洞山行脚時、會一官人。曰、¶
三祖信心銘、弟子擬注。洞山曰、纔有是非、紛¶
然失心。作麼生注。法眼代云、恁麼即弟子不注也。法眼和¶
尚因患脚、僧問訊次。師曰、非人來時不能動。¶
及至人來動不得。且道、佛法中下得什麼語。¶
僧曰、和尚且喜得較。師不肯、自別云。和尚今日似減。¶
<pb:DCS_T51n2076_0569a>¶
九峯和尚入江西城。人問、入鄽教化、以何爲¶
眼。九峯曰、日月不曾亂。法眼別云、待有眼。僧問龍¶
牙。終日驅驅、如何頓息。龍牙曰、如孝子喪卻¶
父母始得。東禪齊云。衆中道如喪父母何有閑暇。恁麼會還息得人疑情麼。除¶
此外且作麼生會龍牙意。僧問龍牙。十二時中如何著¶
力。龍牙曰、如無手人欲行拳始得。東禪齊云、好言語。且¶
作麼生會。甞問一僧。他道無手底人何更行得拳也。及問伊佛法、伊便休去。將知路布説¶
得無用處。不如子細體取古人意好。鼓山曰、欲知此事如一口¶
劍。僧問、學人是死屍、如何是劍。鼓山曰、拽出¶
這死屍著。僧應諾、便歸僧堂。結束而去。鼓山¶
晩間聞去乃曰。好與拄杖。東禪齊云。這僧若不肯、鼓山有什麼¶
過。若肯何得便發去。又鼓山拄杖賞伊罰伊。具眼底上座試商量看。有庵主¶
見僧來竪火筒曰、會麼。曰、不會。庵主曰、三十¶
年用不盡底。僧卻問、三十年前用箇什麼。歸宗¶
柔代云、也要知。招慶和尚拈鉢嚢問僧。你道直幾¶
錢。歸宗柔代云、留與人増價。雲門和尚以手入木師子¶
口曰。咬殺我也相救。歸宗柔代云、和尚出手太殺。有座¶
主念彌陀名號次。小師喚和尚、及迴顧小師¶
<pb:DCS_T51n2076_0569b>¶
不對。如是數四、和尚叱曰。三度四度喚、有什¶
麼事。小師曰、和尚幾年喚他即得。某甲才喚¶
便發業。法燈代云、咄叱。鷂子趁鴿子飛向佛殿欄¶
干上顫。有人問僧、一切衆生在佛影中常安常¶
樂。鴿子見佛爲什麼卻顫。法燈代云、怕佛。悟空禪¶
師問忠座主、講什麼經。曰、法華經。悟空曰、若¶
有説法華經處。我現寳塔當爲證明。大徳講¶
什麼人證明。法燈代云、謝和尚證明。僧問老宿。魂兮¶
歸去來、食我家園葚。如何是家園葚。玄覺代云、是你¶
食不得。法燈別云、汚卻你口。官人問僧、名什麼。曰、無揀。¶
官人曰、忽然將一椀沙與上座又作麼生。曰、¶
謝官人供養。法眼別云、此猶是揀底。廣南有僧住庵。¶
國主出獵人報庵主。大王來請起。曰、非但大¶
王來、佛來亦不起。王問、佛豈不是汝師。曰、是。¶
王曰、見師爲什麼不起。法眼代云、未足酬恩。僧辭趙¶
州和尚。趙州謂曰、有佛處不得住。無佛處急¶
走過。三千里外逢人莫擧。法眼代云、恁麼即不去也。¶
泗州塔前一僧禮拜。有人問、上座日日禮拜。¶
<pb:DCS_T51n2076_0570a>¶
還見大聖麼。法眼代云、汝道禮拜是什麼義。僧問圓通和¶
尚。一塵纔起大地全收。還見禪牀麼。圓通曰、¶
喚什麼作塵。又問法燈曰、喚什麼作禪牀。東禪¶
齊云、此二尊宿語。明伊問處不明伊問處。若明伊問處。還得盡善也未、試斷看。忽然向伊¶
道、你指示我、更要答話、又作麼生會、莫道又答一轉子。玄覺和尚聞¶
鳩子叫。問僧、什麼聲。僧曰、鳩子。師曰、欲得不¶
招無間業。莫謗如來正法輪。東禪齊云。上座道是鳩子聲便¶
成謗去。什麼處是謗處。若道不是還得麼。上座且道、玄覺意作麼生。保福僧¶
到地藏。地藏和尚問、彼中佛法如何。曰、保福¶
有時示衆道。塞卻你眼、教你覰不見。塞卻你¶
耳、教你聽不聞。坐卻你意、教你分別不得。地¶
藏曰、吾問你。不塞你眼、見箇什麼。不塞你耳。¶
聞箇什麼、不坐你意。作麼生分別。東禪齊云。那僧聞了¶
忽然惺去。更不他遊。上座如今還得麼。若不會毎日見箇什麼。福州洪塘¶
橋上有僧列坐、官人問。此中還有佛麼。法眼代云、¶
汝是什麼人。人問僧、無爲無事人。爲什麼卻有¶
金鎖難。五雲代云、只爲無爲無事。老宿問僧、什麼處來。¶
曰、牛頭山禮拜祖師來。老宿曰、還見祖師麼。¶
<pb:DCS_T51n2076_0570b>¶
歸宗柔代云、太似不相信。有僧與童子上經了。令持經¶
著函内。童子曰、某甲念底著向那裏。法燈代云、汝念¶
什麼經。一僧注道徳經。人問曰、久嚮大徳注¶
道徳經。僧曰、不敢。曰、何如明皇。法燈代云、是弟子。¶
雲門和尚問僧、什麼處來。曰、江西來。雲門曰、¶
江西一隊老宿寱語住也未。僧無對。五雲代云、興猶¶
未已。後有僧問法眼和尚。不知雲門意作麼生。¶
法眼曰、大小雲門被這僧勘破。五雲曰、什麼處是勘破雲¶
門處、要會麼。法眼亦被後僧勘破也。因開井被沙塞卻泉¶
眼。法眼問僧、泉眼不通被沙塞。道眼不通被¶
什麼物礙。僧無對。師自代云、被眼礙。¶¶
景徳傳燈録卷第二十七。¶¶
