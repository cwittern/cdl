#-*- mode: mandoku-view; -*-
#+DATE: 2009/10/23 
#+TITLE: Taisho Tripitaka, Electronic version, No. 2076 景德傳燈錄
#+PROPERTY: ID T51n2076
#+PROPERTY: SOURCE Taisho Tripitaka Vol. 51, No. 2076
#+PROPERTY: BASEEDITION T
#+PROPERTY: WITNESS 【CBETA】master
#+PROPERTY: LASTPB <pb:T_T51n2076_0196b>¶¶¶¶¶¶¶¶
#+PROPERTY: LASTPB <pb:T_T51n2076_0196b> ¶¶¶¶¶¶¶
#+PROPERTY: JUAN 1
¶
¶
No. 2076¶

* 景德傳燈錄序
:PROPERTIES:
:head: 景德傳燈錄序
:END:
¶
¶
翰林學士朝散大夫行左司諫知制誥同¶
修國史判史館事柱國南陽郡開國侯食¶
邑一千百戶賜紫金魚袋臣楊億　撰¶

昔釋迦文。以受然燈之夙記當賢劫之次補。¶
降神演化四十九年。開權實頓漸之門。垂半¶
滿偏圓之教。隨機悟理。爰有三乘之差。接物¶
利生。乃度無邊之眾。其悲濟廣大矣。其軌式¶
備具矣。而雙林入滅。獨顧於飲光。屈㫬相傳。¶
首從於達磨。不立文字直指心源。不踐楷梯¶
徑登佛地。逮五葉而始盛。分千燈而益繁。達¶
寶所者蓋多。轉法輪者非一。蓋大雄付囑之¶
旨。正眼流通之道。教外別行不可思議者也。¶

聖宋啟運人靈幽贊¶

太祖以神武戡亂。而崇淨剎。闢度門。¶

太宗以欽明御辯。而述祕詮。暢真諦。¶

皇上睿文繼志而序聖教繹宗風。煥雲章於¶
義天。振金聲於覺苑。蓮藏之言密契。竺乾之¶
緒克昌。殖眾善者滋多。傳了義者間出。圓頓
<pb:T_T51n2076_0196c>¶
之化流於區域。有東吳僧道原者。冥心禪悅。¶
索隱空宗。披弈世之祖圖。采諸方之語錄。次¶
序其源派。錯綜其辭句。由七佛以至大法眼¶
之嗣。凡五十二世。一千七百一人。成三十卷。¶
目之曰景德傳燈錄。詣闕奉進冀於流布。¶

皇上為佛法之外護。嘉釋子之勤業。載懷重¶
慎。思致悠久。乃詔翰林學士左司諫知制¶
誥臣楊億。兵部員外郎知制誥臣李維。太常¶
丞臣王曙等。同加刊削。俾之裁定。臣等昧¶
三學之旨迷五性之方。乏臨川翻譯之能。懵¶
毘邪語默之要。恭承嚴命。不敢牢讓。竊用探¶
索匪遑寧居。考其論譔之意。蓋以真空為本。¶
將以述曩聖入道之因。標昔人契理之說。機緣¶
交激。若拄於箭鋒。智藏發光。旁資於鞭影。誘¶
道後學。敷暢玄猷。而捃摭之來。徵引所出。糟¶
粕多在。油素可尋。其有大士。示徒。以一音而¶
開演。含靈聳聽。乃千聖之證明。屬概舉之是¶
資。取少分而斯可。若乃別加潤色失其指歸。¶
既非華竺之殊言。頗近錯雕之傷寶。如此之¶
類悉仍其舊。況又事資紀實。必由於善敘。言¶
以行遠。非可以無文。其有標錄事緣。縷詳軌¶
迹。或辭條之紛糾。或言筌之猥俗。並從刊削。¶
俾之綸貫。至有儒臣居士之問答。爵位姓氏之¶
著明。校歲歷以愆殊。約史籍而差謬。咸用刪¶
去。以資傳信。自非啟投針之玄趣。馳激電之¶
迅機。開示妙明之真心。祖述苦空之深理。即¶
何以契傳燈之喻。施刮膜之功。若乃但述感¶
應之徵符。專敘參遊之轍迹。此已標於僧史。¶
亦奚取於禪詮。聊存世系之名。庶紀師承之
<pb:T_T51n2076_0197a>¶
自然而舊錄所載。或掇粗而遺精。別集具存。¶
當尋文而補闕。率加采擷。爰從附益。逮於序¶
論之作。或非古德之文。問廁編聯徒增楦釀¶
(楦釀二字出唐張燕公文集。謂冗長也)亦用簡別多所屏去。汔茲周¶
歲方遂終篇。臣等性識媿於冥煩。學問慚於¶
涉獵。天機素淺。文力無餘。妙道在人。雖刳心¶
而斯久。玄言絕俗。固牆面以居多。濫膺推擇¶
之私。靡著發揮之効。已克終於紬繹。將仰奉¶
於清間。莫副宸襟空塵睿覽。謹上。¶

:PROPERTIES:
:head: 重刊景德傳燈錄狀
:END:
¶

湖州路。道場山。護聖萬歲禪寺。耆舊僧希渭。
<pb:T_T51n2076_0197b>¶
係慶元路昌國州人氏俗姓董。自幼投禮本¶
路在城觀音禪寺絕照和尚為師。䚯到法名¶
投禮慈溪縣開壽普光禪寺龍源和尚薙髮為¶
僧。仍禮五臺律寺雪涯和尚受具戒。挾策西¶
遊。放包靈隱。後值先師龍源和尚。遷住茲山。¶
隨師參請。迨今有年。每念師恩未由報効。伏¶
覩。從上佛祖景德傳燈錄三十卷。七佛至法¶
眼之嗣。凡五十二世。景德至延祐丙辰。凡三¶
百一十七年。舊板銷朽無存。後學慕之罔及。¶
為此發心重刊。忽得本路天聖禪寺松廬和¶
尚所藏廬山穩庵古冊。最為善本。良愜素志。
<pb:T_T51n2076_0197c>¶
遂於丙辰年正月初十日。將衣鉢估唱得統¶
金一萬二千餘緡。是日命工刊行于世。流通¶
祖道。此錄總計三十六萬七千九百一十七¶
字。至當年臘月一日畢工。隨即印捨三百部¶
於兩浙。安眾名山。方丈蒙堂眾寮各一部。以¶
便湖海辦道禪衲參究。集茲善利。用報四恩。¶
併資三有者。¶

大元廷祐三年臘月一日¶

耆舊僧　希渭　謹狀¶

小比丘　文雅　董役¶

當山住持嗣祖比丘　士洵　主緣
<pb:T_T51n2076_0197d>¶

* 西來年表
:PROPERTIES:
:head: 西來年表
:END:
¶
 |  |南齊 |太祖高皇帝姓蕭諱道成受宋禪即位都金陵 |後魏 |高祖孝文皇帝。諱宏。姓拓跋氏。第六帝。即位改元延興當宋明帝泰始七年辛亥歲。至太和十八年。遷都洛陽。二十年改姓元氏 |¶
 | 己未 |建元元年 |太和三年 |¶
 | 庚申 |二年 |四年 |¶
 | 辛酉 |三年 |五年 |¶
 | 壬戌 |四年帝崩 |六年 |¶
 |  |世祖武帝 |諱賾即位 |¶
 | 癸亥 |永明元年 |七年 |¶
 | 甲子 |二年 |八 |¶
 | 乙丑 |三 |九 |¶
 | 丙寅 |四 |十 |¶
 | 丁卯 |五 |十一 |¶
 | 戊辰 |六 |十二 |¶
 | 己巳 |七 |十三 |¶
 | 庚午 |八 |十四 |¶
 | 辛未 |九 |十五 |¶
 | 壬申 |十　豫章王嶷薨 |十六 |¶
 | 癸酉 |十一年　正月文惠太子薨　七月帝崩 |十七 |
<pb:T_T51n2076_0198a>¶
 |  |欝林王 |諱昭業即位 |¶
 | 甲戌 |隆昌元年　七月帝廢 |十八　遷都洛陽 |¶
 |  |海陵王 |諱昭文即位改元 | |¶
 |  |延興元年　十一月帝廢 | |¶
 |  |高宗明帝 |諱鸞　十一月即位 | |¶
 |  |建武元年　改元 | |¶
 | 乙亥 |二年 |十九 |¶
 | 丙子 |三 |二十　改姓元氏 |¶
 | 丁丑 |四　傅大士生 |二十一 |¶
 | 戊寅 |永泰元年　帝崩 |二十二 |¶
 |  |東昏侯 |諱寶卷即位 | |¶
 | 己卯 |永元元年 |二十三年　帝崩 |¶
 |  | |世宗宣武皇帝 |諱恪即位改元 |¶
 | 庚辰 |二年 |景明元年 |¶
 | 辛巳 |三年　帝廢 |二年 |¶
 |  |和帝 |諱寶融即位改元 | |¶
 |  |中興元年 | |¶
 | 壬午 |二年　禪位于梁　右南齊蕭氏七主合二十四年禪梁 |三年 |¶
 |  |梁 |都金陵 |¶
 |  |高祖武皇帝 |諱衍姓蕭受禪于齊　建元天監 | |¶
 |  |天監元年 | |¶
 | 癸未 |二 |四年 |¶
 | 甲申 |三 |正始元年 |¶
 | 乙酉 |四 |二 |¶
 | 丙戌 |五 |三 |¶
 | 丁亥 |六 |四 |¶
 | 戊子 |七 |永平元年 |¶
 | 己丑 |八 |二 |¶
 | 庚寅 |九 |三 |
<pb:T_T51n2076_0199a>¶
 | 辛卯 |十 |四 |¶
 | 壬辰 |十一　傅大士納妻 |延昌元年 |¶
 | 癸巳 |十二 |二 |¶
 | 甲午 |十三　誌公示滅 |三 |¶
 | 乙未 |十四 |四　帝崩 |¶
 | 丙申 |十五 |肅宗孝明皇帝 |諱翊即位改元 |¶
 |  | |熙平元年 |¶
 | 丁酉 |十六年 |二年 |¶
 | 戊戌 |十七 |神龜元年 |¶
 | 己亥 |十八 |二年 |¶
 | 庚子 |普通元年　達磨至傅大士逢嵩頭陀 |正光元年正宗記。依梁僧寶唱續法記云。此年達磨至梁。而入魏。於理可取 |¶
 | 辛丑 |二　傅大士唱賣妻子 |二 |¶
 | 壬寅 |三 |三 |¶
 | 癸卯 |四 |四 |¶
 | 甲辰 |五 |五 |¶
 | 乙巳 |六　詔迎傅大士 |孝昌元年 |¶
 | 丙午 |七 |二 |¶
 | 丁未 |大通元年三月改元。舊本傳燈云。十月一日達磨至金陵。誤也 |三　傳燈舊云。十一月二十三日。達磨屆于洛陽誤也 |¶
 | 戊申 |二 |武泰元年二月帝崩。立幼主釗四月崩立莊帝五宗記引寶唱續法記云。達磨此年示滅。於理可取 |¶
 |  | |敬宗孝莊皇帝 |諱子攸。四月即位改元建義 |¶
 |  | |建義元年九月又改元永安 |¶
 |  | |永安元年 |¶
 | 己酉 |中大通元年 |二 |¶
 | 庚戌 |二 |三　十二月帝崩。若依寶唱續法傳即魏使歸洛。奏遇達磨西歸。當在此年蓋明帝已崩。而孝莊尚在位故也 |¶
 | 辛亥 |三　太子統薨 |前廢帝 |諱恭。二月即位改元普泰 |¶
 |  | |普泰元年 |¶
 | 壬子 |四 |二　二月帝廢 |¶
 |  | |後廢帝 |諱朗。普泰元年六月高懽立帝於信都改元中興元年至二年四月廢之 |¶
 |  | |出帝 |諱脩廣。普泰二年四月即位改元太昌 |
<pb:T_T51n2076_0200a>¶
 |  | |太昌元年　十二月又改永熙 |¶
 |  | |永熙元年 |¶
 | 癸丑 |五 |二 |¶
 | 甲寅 |六 |三年十月帝迫於其相高懽。出居關中。懽立清河王世子善見為主都鄴。是為東魏。於是魏分為東西。十二月帝遇鴆崩 |¶
 |  |右後魏十二主。合一百四十九年分為東西魏 |¶
 |  | |西魏 |都長安 |東魏 |都鄴 |¶
 |  | |文皇帝 |諱寶炬。京兆王愉之子宇文泰奉帝即位 |孝靜帝 |諱善見。高懽奉帝即位。改元永熙。三年為天平 |¶
 |  | | |天平元年 |¶
 | 乙卯 |大同元年 |大統元年 |二年 |¶
 | 丙辰 |二年 |二年 |三年舊本傳燈云。十月五日達磨卒。十二月葬洛陽熊耳山。時洛陽屬東魏。誤 |¶
 | 丁巳 |三年 |三年 |四年 |¶
 | 戊午 |四年 |四年 |元象元年 |¶
 | 己未 |五年 |五年 |興和元年舊傳燈云。奉使自西域回。奏啟達磨壙。見空棺隻履。誤 |¶
 | 庚申 |六年 |六年 |二年 |¶
 | 辛酉 |七年 |七年 |三年 |¶
 | 壬戌 |八年 |八年 |四年 |¶
 | 癸亥 |九年 |九年 |武定元年 |¶
 | 甲子 |十年 |十年 |二年 |¶
 | 乙丑 |十一年 |十一年 |三年 |¶
 | 丙寅 |中大同元年 |十二年 |四年 |¶
 | 丁卬 |太清元年 |十三年 |五年 |¶
 | 戊辰 |二年侯景反 |十四年 |六年 |¶
 | 己巳 |三年五月帝崩 |十五年 |七年 |¶
 |  |簡文帝 |諱綱即位改元 | | |¶
 | 庚午 |大寶元年 |十六年 |八年五月禪于北齊 |¶
 |  | | |右東魏一主十七年 |¶
 |  | | |北齊 |都鄴 |¶
 |  | | |文宣帝 |諱洋姓高。懽之第三子。五月受禪。建元天保 |¶
 |  | | |天保元年 |
<pb:T_T51n2076_0201a>¶
 | 辛未 |二年侯景廢帝。而立豫章王楝。尋弑帝。十一月景又廢楝。自立僭號。元帝討而斬之 |十七年 |二年三祖見二祖 |¶
 |  | |廢帝 |諱欽。文帝長子。即位不改號 | |¶
 |  |孝元帝 |諱繹十一月即位於江陵 | | |¶
 | 壬申 |承聖元年 |元年 |三年 |¶
 | 癸酉 |二年 |二年 |四年 |¶
 | 甲戌 |三年十一月帝為魏軍所執尋弑之 |三年正月宇文泰廢帝而立齊王廓 |五年思大止大蘇山 |¶
 |  |敬帝 |諱方智。元帝既被執。蕭𧫣自立為後梁。都江陵。王僧辯陳覇先。奉帝為梁主。承聖四年九月即位 |恭帝 |諱廓。文帝子。宇文泰立之。不改號。止稱元年 | |¶
 |  | |元年 | |¶
 | 乙亥 |紹泰元年 |二年 |六年 |¶
 | 丙子 |大平元年 |三年　十二月帝遜位于周 |七年 |¶
 |  | |右西魏三主合二十三年 | |¶
 |  | |後周 |都長安 | |¶
 |  | |閔帝 |諱覺姓宇文。文帝泰之子。受禪于西魏即位止稱元年 | |¶
 |  | |元年　南史以次年為元年 | |¶
 | 丁丑 |二年　十月進丞相陳覇先爵。為陳王。帝遜位于陳 |二年　九月宇文護貶帝為洛陽公。尋弑之 |八年 |¶
 |  |右梁四主合五十六年 | | |¶
 |  | |明帝 |諱毓。文帝泰之長子。宇文護立之。即位改元武定 | |¶
 |  |陳 |都金陵 |武定元年南史云亦稱元年不改號 | |¶
 |  |高祖武帝 |諱覇先姓陳氏受禪于梁。即位建元永定 | | |¶
 |  |永定元年 | | |¶
 | 戊寅 |二年　智者進具 |二年 |九年 |¶
 | 己卯 |三年　六月帝崩 |武成元年陳紀云方建年號 |十年　十月帝崩 |¶
 |  |文帝 |諱舊始興王長子即位 | |廢帝 |諱殷。文宣帝長子 |¶
 | 庚辰 |天嘉元年 |二年 |乾明元年太后令廢帝 |
<pb:T_T51n2076_0202a>¶
 |  |智者謁思大於大蘇山 |武帝 |諱邕。文帝第四子。以遺詔即位 |昭帝 |諱演。懽之第六子。八月即位。改元皇建 |¶
 |  | | |皇建元年 |¶
 | 辛巳 |二年 |保定元年 |二年帝崩 |¶
 |  | |後梁宣帝崩。子巋立。是為明帝。改元天保 |武成帝 |諱湛。懽之第九子。即位改元大寧 |¶
 |  | | |大寧元年 |¶
 | 壬午 |三年 |二年 |清河元年 |¶
 | 癸未 |四年 |三年 |二年 |¶
 | 甲申 |五年 |四年 |三年 |¶
 | 乙酉 |六年 |五年 |四年帝禪位于太子。自稱太上皇 |¶
 |  | | |後主 |諱緯。受禪即位。改元天統 |¶
 |  | | |天統元年 |¶
 | 丙戌 |天康元年四月帝崩 |天和元年 |二年 |¶
 |  |廢帝 |諱伯宗。文帝長子 | | |¶
 | 丁亥 |光大元年思大遷南嶽 |二年 |三年 |¶
 | 戊子 |二年帝廢 |三年 |四年 |¶
 |  |宣帝 |諱頊。昭烈王之子。以大后命即位 | | |¶
 | 己丑 |天建元年傅大士卒智者往金陵 |四年 |五年 |¶
 | 庚寅 |二年 |五年 |武平元年 |¶
 | 辛卯 |三年 |六年 |二年 |¶
 | 壬辰 |四年 |建德元年 |三年 |¶
 | 癸巳 |五年 |二年 |四年 |¶
 | 甲午 |六年 |三年　廢釋道二教 |五年 |¶
 | 乙未 |七年　智者隱天台 |四年 |六年 |¶
 | 丙申 |八年 |五年 |七年十二月為周武所敗。改元隆化。隆化元年。德安王延宗。即位於晉陽。改元德昌。尋為周所虜 |¶
 |  | | |幼主 |名。後主以望氣者言有革易。故傳位幼主。自稱太上皇 |¶
 | 丁酉 |九年　思大卒 |六年 |承光元年正月幼主即位。在位十八日。與後主並為周所虜國滅 |¶
 |  | |右北齊六主。合二十八年。為周所滅 |
<pb:T_T51n2076_0203a>¶
 | 戊戌 |十年 |宣政元年帝總戎北伐。六月崩于乘興 |¶
 |  | |宣帝 |諱斌。武帝長子。即位 |¶
 | 己亥 |十一年 |大成元年正月立魯王衍。為皇太子二月傳位太子。自稱天元皇帝 |¶
 |  | |靜帝 |諱衍。後改名闡。宣帝長子。宣帝於鄴宮傳位。改元大象 |¶
 |  | |大象元年 |¶
 | 庚子 |十二年 |二年宣帝崩。復釋道二教。以大丞相楊堅為相國。進爵為王。備九鍚 |¶
 | 辛丑 |十三年 |大定元年正月改元。二月遜位于隋 |¶
 |  | |右後周五主。合二十六年。禪于隋 |¶
 |  | |隋 |都長安 |¶
 |  | |高祖文皇帝 |諱堅。姓楊氏。大定元年二月。受禪于周。即位建元開皇 |¶
 |  | |開皇元年 |¶
 | 壬寅 |十四年正月帝崩 |二年 |¶
 |  |後主 |諱叔寶。宣帝長子。即位 | |¶
 | 癸卯 |至德元年 |三年 |¶
 | 甲辰 |二年 |四年 |¶
 | 乙巳 |三年 |五年　後梁蕭琮立 |¶
 | 丙午 |四年 |六年　後梁改元廣運 |¶
 | 丁未 |禎明元年 |七年　後梁三主。合三十三年。是歲隋廢之 |¶
 | 戊申 |二年 |八年 |¶
 | 己酉 |三年正月隋將韓擒。入建業虜後主國亡 |九年　平陳天下一統 |¶
 |  |右陳五主。合三十三年。隋滅之 | |¶
 | 庚戌 | |十年 |¶
 | 辛亥 | |十一年 |¶
 | 壬子 | |十二年　四祖見三祖 |¶
 | 癸丑 | |十三年　二祖卒 |¶
 | 甲寅 | |十四年 |¶
 | 乙卯 | |十五年 |¶
 | 丙辰 | |十六年 |¶
 | 丁巳 | |十七年　智者卒 |¶
 | 戊午 | |十八年 |¶
 | 己未 | |十九年 |¶
 | 庚申 | |二十年 |
<pb:T_T51n2076_0204a>¶
 | 辛酉 | |仁壽元年 |¶
 | 壬戌 | |二年 |¶
 | 癸亥 | |三年 |¶
 | 甲子 | |四年　七月帝崩 |¶
 |  | |煬帝 |諱廣。高祖第二子。即位 |¶
 | 乙丑 | |大業元年 |¶
 | 丙寅 | |二年　三祖卒 |¶
 | 丁卯 | |三年 |¶
 | 戊辰 | |四年 |¶
 | 己巳 |庚午　辛未　壬申　癸酉 |五年　六年　七年　八年　九年 |¶
 | 甲戌 |乙亥　丙子 |十年　十一年　十二年 |¶
 | 丁丑 | |十三年　帝幸江都。遙尊為太上皇 |¶
 |  | |恭帝 |諱侑。煬帝之孫。元德太子昭之子。十一月唐公入京立帝。改元義寧 |¶
 |  | |義寧元年 |¶
 | 戊寅 | |二年二月煬帝崩。五月帝遜位于唐 |¶
 |  | |右隋三主。合三十八年。禪于唐 |¶
 | 達磨至中國。今取正宗記為定。蓋依梁僧寶唱續法記。昔那連耶舍。與萬天懿。譯七佛至二十八祖傳法事。梁簡文帝。因使臣劉懸運往北齊取其書詔寶唱編入續法記也 |
<pb:T_T51n2076_0204b>¶
¶

 景德傳燈錄卷第一¶
¶

* 七佛天竺祖師
:PROPERTIES:
:head: 七佛天竺祖師
:END:
¶

   七佛
¶
  * 毘婆尸佛
  * 尸棄佛¶
  * 毘舍浮佛
  * 拘留孫佛¶
  * 拘那含牟尼佛
  * 迦葉佛¶
  * 釋迦牟尼佛¶

   天竺一十五祖(內一祖旁出無錄)
¶
  * 第一祖摩訶迦葉
  * 第二祖阿難(旁出末田底迦)¶
  * 第三祖商那和修
  * 第四祖優波毱多
<pb:T_T51n2076_0204c>¶
  * 第五祖提多迦
  * 第六祖彌遮迦¶
  * 第七祖婆須蜜
  * 第八祖佛陀難提¶
  * 第九祖伏馱蜜多
  * 第十祖脇尊者¶
  * 第十一祖富那夜奢
  * 第十二祖馬鳴大士¶
  * 第十三祖迦毘摩羅
  * 第十四祖龍樹大士¶

** 七佛
*** 敘七佛
:PROPERTIES:
:head: 敘七佛
:END:
¶

古佛應世。綿歷無窮。不可以周知而悉數也。¶
故近譚賢劫有千如來。暨于釋迦。但紀七佛。¶
案長阿含經云。七佛精進力。放光滅暗冥。各¶
各坐諸樹。於中成正覺。又曼殊室利為七佛¶
祖師。金華善慧大士。登松山頂行道。感七佛¶
引前維摩接後。今之撰述。斷自七佛而下。
<pb:T_T51n2076_0204d>¶

*** 毘婆尸佛
毘婆尸佛(過去莊嚴劫第九百九十八尊)偈曰。¶

#+BEGIN_VERSE
　身從無相中受生
　猶如幻出諸形象¶
　幻人心識本來無
　罪福皆空無所住
#+END_VERSE¶

長阿含經云。人壽八萬歲時此佛出世。種剎¶
利。姓拘利若。父槃頭。母槃頭婆提。居槃¶
頭婆提城。坐波波羅樹下。說法三會。度人¶
三十四萬八千人。神足二。一名騫茶。二名提¶
舍。侍者無憂。子方膺。¶

*** 尸棄佛
尸棄佛(莊嚴劫第九百九十九尊)偈曰。¶

#+BEGIN_VERSE
　起諸善法本是幻
　造諸惡業亦是幻¶
　身如聚沫心如風
　幻出無根無實性
#+END_VERSE¶

長阿含經云。人壽七萬歲時此佛出世。種剎
<pb:T_T51n2076_0205a>¶
利。姓拘利若。父明相。母光耀。居光相城。坐¶
分陀利樹下。說法三會。度人二十五萬。神¶
足二。一名阿毘浮。二名婆婆。侍者忍行。子無¶
量。¶

*** 毘舍浮佛
毘舍浮佛(莊嚴劫第一千尊)偈曰。¶

#+BEGIN_VERSE
　假借四大以為身
　心本無生因境有¶
　前境若無心亦無
　罪福如幻起亦滅
#+END_VERSE¶

長阿含經云。人壽六萬歲時此佛出世。種剎¶
利。姓拘利若。父善燈。母稱戒。居無喻城。坐¶
婆羅樹下。說法二會。度人一十三萬。神足二。¶
一扶遊。二欝多摩。侍者寂滅。子妙覺。¶

*** 拘留孫佛
拘留孫佛(見在賢劫第一尊)偈曰。¶

#+BEGIN_VERSE
　見身無實是佛身
　了心如幻是佛幻¶
　了得身心本性空
　斯人與佛何殊別
#+END_VERSE¶

長阿含經云。人壽四萬歲時此佛出世。種婆¶
羅門。姓迦葉。父禮得。母善枝。居安和城。坐¶
尸利沙樹下。說法一會。度人四萬。神足二。一¶
薩尼。二毘樓。侍者善覺。子上勝。¶

*** 拘那含牟尼佛
拘那含牟尼佛(賢劫第二尊)偈曰。¶

#+BEGIN_VERSE
　佛不見身知是佛
　若實有知別無佛¶
　智者能知罪性空
　坦然不怖於生死
#+END_VERSE¶

長阿含經云。人壽三萬歲時此佛出世。種婆¶
羅門姓迦葉。父大德。母善勝。居清淨城。坐烏¶
暫婆羅門樹下。說法一會。度人三萬。神足二。¶
一舒槃那。二欝多樓。侍者安和。子道師。¶

*** 迦葉佛
迦葉佛(賢劫第三尊)偈曰。¶

#+BEGIN_VERSE
　一切眾生性清淨
　從本無生無可滅¶
　即此身心是幻生
　幻化之中無罪福
#+END_VERSE¶

長阿含經云。人壽二萬歲時此佛出世。種婆
<pb:T_T51n2076_0205b>¶
羅門。姓迦葉。父梵德。母財主。居波羅柰城。¶
坐尼拘律樹下。說法一會。度人二萬。神足二。¶
一提舍。二婆羅婆。侍者善友。子集軍。¶

*** 釋迦牟尼佛
釋迦牟尼佛(賢劫第四尊)姓剎利。父淨飯天。母大清¶
淨妙。位登補處生兜率天上。名曰勝善天人。¶
亦名護明大士。度諸天眾說補處行。亦於十¶
方界中現身說法。普耀經云。佛初生剎利王¶
家。放大智光明照十方世界。地涌金蓮華自¶
然捧雙足。東西及南北各行於七步。分手指¶
天地作師子吼聲。上下及四維無能尊我者。¶
即周昭王二十四年甲寅歲四月八日也。至¶
四十二年二月八日。年十九欲求出家。而自¶
念言。當復何遇。即於四門遊觀見四等事。心¶
有悲喜而作思惟。此老病死終可厭離。於是¶
夜子時有一天人。名曰淨居。於窓牖中叉手¶
白太子言。出家時至可去矣。太子聞已心生¶
歡喜。即逾城而去。於檀特山中修道。始於阿¶
藍迦藍處。三年學不用處定。知非便捨。復至¶
欝頭藍弗處。三年學非非想定。知非亦捨。又¶
至象頭山同諸外道。日食麻麥經于六年。故¶
經云。以無心意無授行而悉摧伏諸外道。先¶
歷試邪法示諸方便發諸異見令至菩提。故¶
普集經云。菩薩於二月八日明星出時。成佛¶
號天人師。時年三十矣。即穆王三年癸未歲¶
也。既而於鹿野苑中。為憍陳如等五人轉四¶
諦法輪而論道果。說法住世四十九年。後告¶
弟子摩訶迦葉。吾以清淨法眼涅槃妙心實¶
相無相微妙正法將付於汝。汝當護持。并勅¶
阿難副貳傳化無令斷絕。而說偈言。
<pb:T_T51n2076_0205c>¶

#+BEGIN_VERSE
　法本法無法
　無法法亦法¶
　今付無法時
　法法何曾法
#+END_VERSE¶

爾時世尊說此偈已。復告迦葉。吾將金縷僧¶
伽梨衣傳付於汝。轉授補處。至慈氏佛出世¶
勿令朽壞。迦葉聞偈頭面禮足曰。善哉善哉。¶
我當依勅。恭順佛故。爾時世尊至拘尸那城。¶
告諸大眾。吾今背痛欲入涅槃。即往熙連河¶
側娑羅雙樹下。右脇累足泊然宴寂。復從棺¶
起為母說法。特示雙足化婆耆。并說無常偈¶
曰。¶

#+BEGIN_VERSE
　諸行無常
　是生滅法
　生滅滅已¶
　寂滅為樂
#+END_VERSE¶

時諸弟子即以香薪競茶毘之。燼後金棺如¶
故。爾時大眾即於佛前以偈讚曰。¶

#+BEGIN_VERSE
　凡俗諸猛熾
　何能致火爇¶
　請尊三昧火
　闍維金色身
#+END_VERSE¶

爾時金棺從坐而舉高七多羅樹。往反空中¶
化火三昧須臾灰生。得舍利八斛四斗。即穆¶
王五十二年壬申歲二月十五日也。自世尊¶
滅後一千一十七年教至中夏。即後漢永平¶
十年戊辰歲也。¶

** 天竺祖師
*** 第一祖摩訶迦葉
第一祖摩訶迦葉。摩竭陀國人也。姓婆羅¶
門。父飲澤。母香志。昔為鍛金師。善明金性使¶
其柔伏。付法傳云。嘗於久遠劫中毘婆尸佛¶
入涅槃後。四眾起塔。塔中像面上金色有少¶
缺壞。時有貧女將金珠往金師所請飾佛面。¶
既而因共發願。願我二人為無姻夫妻。由是¶
因緣九十一劫身皆金色。後生梵天。天壽盡¶
生中天摩竭陀國婆羅門家。名曰迦葉波。此
<pb:T_T51n2076_0206a>¶
云飲光勝尊。蓋以金色為號也。繇是志求出¶
家冀度諸有。佛言。善來比丘。鬚髮自除袈裟¶
著體。常於眾中稱歎第一。復言。吾以清淨法¶
眼將付於汝。汝可流布無令斷絕。涅槃經云。¶
爾時世尊欲涅槃時。迦葉不在眾會。佛告諸¶
大弟子。迦葉來時可令宣揚正法眼藏。爾時¶
迦葉在耆闍堀山賓鉢羅窟。覩勝光明即入¶
三昧。以淨天眼觀見世尊。於熙連河側入般¶
涅槃。乃告其徒曰。如來涅槃也。何其駛哉。即¶
至雙樹間悲戀號泣。佛於金棺內現雙足。爾¶
時迦葉告諸比丘。佛已茶毘。金剛舍利非我¶
等事。我等宜當結集法眼無令斷絕。乃說偈¶
曰。¶

#+BEGIN_VERSE
　如來弟子
　且莫涅槃
　得神通者¶
　當赴結集
#+END_VERSE¶

於是得神通者。悉集王舍耆闍堀山賓鉢羅¶
窟。時阿難為漏未盡不得入會。後證阿羅漢¶
果。由是得入。迦葉乃白眾言。此阿難比丘多¶
聞總持有大智慧。常隨如來梵行清淨。所聞¶
佛法如水傳器無有遺餘。佛所讚歎聰敏第¶
一。宜可請彼集修多羅藏。大眾默然。迦葉告¶
阿難曰。汝今宜宣法眼。阿難聞語信受。觀察¶
眾心。而宣偈言。¶

#+BEGIN_VERSE
　比丘諸眷屬
　離佛不莊嚴¶
　猶如虛空中
　眾星之無月
#+END_VERSE¶

說是偈已。禮眾僧足升法坐而說是言。如是¶
我聞一時佛住某處說某經教。乃至人天等¶
作禮奉行。時迦葉問諸比丘。阿難所言不錯¶
謬乎。皆曰。不異世尊所說。迦葉乃告阿難言。
<pb:T_T51n2076_0206b>¶
我今年不久留。今將正法付囑於汝。汝善守¶
護。聽吾偈言。¶

#+BEGIN_VERSE
　法法本來法
　無法無非法¶
　何於一法中
　有法有不法
#+END_VERSE¶

說偈已。乃持僧伽梨衣入雞足山。俟慈氏下¶
生。即周孝王五年丙辰歲也(五年當作四年自此至第十三祖迦毘摩¶
羅年數錯誤今皆依史記年表中六甲改正)。
*** 第二祖阿難

第二祖阿難。王舍城人也。¶
姓剎利帝。父斛飯王。實佛之從弟也。梵語¶
阿難陀。此云慶喜。亦云歡喜。如來成道夜生¶
因為之名。多聞博達智慧無礙。世尊以為總¶
持第一。嘗所讚歎。加以宿世有大功德。受持¶
法藏如水傳器。佛乃命為侍者。後阿闍世王¶
白言。仁者。如來迦葉尊勝二師皆已涅槃。而¶
我多故悉不能覩。仁者。般涅槃時願垂告別。¶
阿難許之。後自念言。我身危脆猶如聚沫。況¶
復衰老豈堪長久。又念。阿闍世王與吾有約。¶
乃詣王宮告之曰。吾欲入涅槃來辭耳。門者¶
曰。王寢不可以聞。阿難曰。俟王覺時當為我¶
說。時阿闍世王夢中見一寶蓋。七寶嚴飾千¶
萬億眾圍繞瞻仰。俄而風雨暴至吹折其柄。¶
珍寶瓔珞悉墜於地。心甚驚異。既寤。門者具¶
白上事王聞語已。失聲號慟哀感天地。即至¶
毘舍離城。見阿難在常河中流跏趺而坐。王¶
乃作禮而說偈言。¶

#+BEGIN_VERSE
　稽首三界尊
　棄我而至此¶
　暫憑悲願力
　且莫般涅槃
#+END_VERSE¶

時毘舍離王亦在河側。復說偈言。¶

#+BEGIN_VERSE
　尊者一何速
　而歸寂滅場¶
　願住須臾間
　而受於供養
#+END_VERSE
<pb:T_T51n2076_0206c>¶

爾時阿難見二國王咸來勸請。乃說偈言。¶

#+BEGIN_VERSE
　二王善嚴住
　勿為苦悲戀¶
　涅槃當我淨(舊本作靜此依寶林傳正宗記易此一字)¶
　而無諸有故
#+END_VERSE¶

阿難復念。我若偏向一國而般涅槃。諸國爭¶
競。無有是處。應以平等度諸有情。遂於常¶
河中流將入寂滅。是時山河大地六種震動。¶
雪山中有五百仙人。覩茲瑞應飛空而至。禮¶
阿難足胡跪白言。我於長老當證佛法。願垂¶
大慈度脫我等。阿難默然受請。即變殑伽河¶
悉為金地。為其仙眾說諸大法。阿難復念。先¶
所度脫弟子應當來集。須臾五百羅漢從空¶
而下。為諸仙人出家受具。其仙眾中有二羅¶
漢。一名商那和修。二名末田底迦。阿難知是¶
法器。乃告之曰。昔如來以大法眼付大迦葉。¶
迦葉入定而付於我。我今將滅。用傳於汝汝¶
受吾教。當聽偈言。¶

#+BEGIN_VERSE
　本來付有法
　付了言無法¶
　各各須自悟
　悟了無無法
#+END_VERSE¶

阿難付法眼藏竟。踊身虛空作十八變。入風¶
奮迅三昧分身四分。一分奉忉利天。一分奉¶
娑竭羅龍宮。一分奉毘舍離(舊本作毘舍離龍王今依寶林傳正宗記¶
除龍字)王。一分奉阿闍世王。各造寶塔而供養之。¶
乃厲王十二年癸巳歲也(當作十年)。¶

*** 第三祖商那和修
第三祖商那和修者(正宗記云。梵語商諾迦此云自然服。以生時身自有衣也。洪¶
覺範志林云。謂僧伽梨衣與雲巖同也。而傳燈曰自然服。即西域九枝秀草名未詳)摩突羅國人¶
也。亦名舍那婆斯姓毘舍多。父林勝。母憍奢¶
耶。在胎六年而生。梵云商諾迦。此云自然服。¶
即西域九枝秀草名也。若羅漢聖人降生則
<pb:T_T51n2076_0207a>¶
此草生於淨潔之地。和脩生時瑞草斯應。昔¶
如來行化至摩突羅國。見一青林枝葉茂盛。¶
語阿難曰。此林地名優留茶。吾滅度後一百¶
年。有比丘商那和脩。於此地轉妙法輪。後百¶
歲果誕。和脩出家證道。受慶喜尊者法眼。化¶
導有情及止此林。降二火龍歸順佛教。龍因¶
施其地以建梵宮。尊者化緣既久思付正法。¶
尋於吒利國得優波毱多以為給侍。因問毱¶
多曰。汝年幾耶。答曰。我年十七。師曰。汝身¶
十七性十七耶。答曰。師髮已白。為髮白耶。¶
心白耶。師曰。我但髮白。非心白耳。毱多曰。¶
我身十七。非性十七也。和脩知是法器。後三¶
載遂為落髮受具。乃告曰昔如來以無上法¶
眼藏付囑迦葉。展轉相授而至於我。我今付¶
汝勿令斷絕。汝受吾教。聽吾偈言。¶

#+BEGIN_VERSE
　非法亦非心(舊本作非法亦非法今依寶林傳正宗記改作非法亦非心也)¶
　無心亦無法
　說是心法時¶
　是法非心法
#+END_VERSE¶

說偈已。即隱於罽賓國南象白山中。後於三¶
昧中見弟子毱多。有五百徒眾常多懈慢。尊¶
者乃往彼。現龍奮迅三昧以調伏之。而說偈¶
曰。¶

#+BEGIN_VERSE
　通達非彼此
　至聖無長短¶
　汝除輕慢意
　疾得阿羅漢
#+END_VERSE¶

五百比丘聞偈已。依教奉行皆獲無漏。尊者¶
乃作十八變火光三昧用焚其身。毱多收舍¶
利葬於梵迦羅山。五百比丘人持一幡。迎導¶
至彼建塔供養。乃宣王二十三年乙未歲也¶
(當作二十二年)。
<pb:T_T51n2076_0207b>¶

*** 第四祖優波多
第四祖優波毱多者。吒利國人也。亦名優波¶
崛多。又名鄔波毱多。姓首陀。父善意。十七¶
出家。二十證果。隨方行化至摩突羅國。得度¶
者甚眾。由是魔宮震動。波旬愁怖遂竭其魔¶
力以害正法。尊者即入三昧觀其所由。波旬¶
復伺便。密持瓔珞縻之于頸。及尊者出定。¶
乃取人狗蛇三屍化為華鬘。軟言慰諭波旬¶
曰。汝與我瓔珞甚是珍妙。吾有華鬘以相酬¶
奉波旬大喜引頸受之。即變為三種臭屍蟲¶
蛆壞爛。波旬厭惡大生憂惱。盡己神力不能¶
移動。乃升六欲天告諸天王。又詣梵王求其¶
解免。彼各告言。十力弟子所作神變。我輩凡¶
陋何能去之。波旬曰。然則奈何。梵王曰。汝¶
可歸心尊者即能除斷。乃為說偈令其迴向¶
曰。¶

#+BEGIN_VERSE
　若因地倒
　還因地起
　離地求起¶
　終無其理
#+END_VERSE¶

波旬受教已。即下天宮禮尊者足哀露懺悔。¶
毱多告曰。汝自今去。於如來正法更不作¶
嬈害否。波旬曰。我誓迴向佛道永斷不善。毱¶
多曰。若然者汝可口自唱言歸依三寶。魔王¶
合掌三唱。華鬘悉除乃歡喜踊躍。作禮尊者¶
而說偈曰。¶

#+BEGIN_VERSE
　稽首三昧尊
　十力聖弟子¶
　我今願迴向
　勿令有劣弱
#+END_VERSE¶

尊者在世化導證果最多。每度一人以一籌¶
置於石室。其室縱十八肘。廣十二肘。充滿其¶
間。最後有一長者子。名曰香眾。來禮尊者志¶
求出家。尊者問曰。汝身出家心出家。答曰。我
<pb:T_T51n2076_0207c>¶
來出家非為身心。尊者曰。不為身心復誰出¶
家。答曰。夫出家者無我我故。無我我故即心¶
不生滅。心不生滅即是常道。諸佛亦常。心無¶
形相其體亦然。尊者曰。汝當大悟心自通達。¶
宜依佛法僧紹隆聖種。即為剃度受具足戒¶
仍告之曰。汝父嘗夢金日而生汝。可名提多¶
迦。復謂曰。如來以大法眼藏。次第傳授以至¶
於我。今復付汝。聽吾偈言。¶

#+BEGIN_VERSE
　心自本來心
　本心非有法¶
　有法有本心
　非心非本法
#+END_VERSE¶

付法已。乃踊身虛空呈十八變。然復本坐跏¶
趺而逝。多迦以室內籌用焚其軀。收舍利建¶
塔供養即平王三十一年庚子歲也(當作三十年)。¶

*** 第五祖提多迦
第五祖提多迦者。摩伽陀國人也。初生之時¶
父夢金日自屋而出照耀天地。前有大山諸¶
寶嚴飾。山頂泉涌滂沱四流。後遇毱多尊者。¶
為解之曰。寶山者吾身也。泉涌者法無盡也。¶
日從屋出者汝今入道之相也。照耀天地者¶
汝智慧超越也。尊者本名香眾。師因易今名¶
焉。梵云提多迦。此云通真量也。多迦聞師說¶
已歡喜踊躍。而唱偈言。¶

#+BEGIN_VERSE
　巍巍七寶山
　常出智慧泉¶
　迴為真法味
　能度諸有緣
#+END_VERSE¶

毱多尊者亦說偈曰。¶

#+BEGIN_VERSE
　我法傳於汝
　當現大智慧¶
　金日從屋出
　照耀於天地
#+END_VERSE¶

提多迦聞師妙偈設禮奉持。後至中印度。彼¶
國有八千大仙。彌遮迦為首。聞尊者至率眾¶
瞻禮。謂尊者曰。昔與師同生梵天。我遇阿私
<pb:T_T51n2076_0208a>¶
陀僊人授我僊法。師逢十力弟子修習禪那。¶
自此報分殊塗已經六劫。尊者曰。支離累劫¶
誠哉不虛。今可捨邪歸正以入佛乘。彌遮迦¶
曰。昔阿私陀僊人授我記云。汝却後六劫。當¶
遇同學獲無漏果。今也相遇非宿緣邪。願師¶
慈悲令我解脫。尊者即度出家命聖授戒餘¶
僊眾始生我慢。尊者示大神通。於是俱發菩¶
提心一時出家。乃告彌遮迦曰。昔如來以大¶
法眼藏密付迦葉。展轉相授而至於我。我今¶
付汝當護念之。乃說偈曰。¶

#+BEGIN_VERSE
　通達本法心
　無法無非法¶
　悟了同未悟
　無心亦無法
#+END_VERSE¶

說偈已。踊身虛空作十八變火光三昧自焚¶
其軀。彌遮迦與八千比丘同收舍利。於班茶¶
山中起塔供養。即莊王七年己丑歲也(當作五年)。¶

*** 第六祖彌遮迦
第六祖彌遮迦者。中印度人也。既傳法已遊¶
化至北天竺國。見雉堞之上有金色祥雲。歎¶
曰。斯道人氣也。必有大士為吾法嗣乃入城。¶
於闤闠間有一人。手持酒器逆而問曰。師何¶
方而來欲往何所。師曰。從自心來欲往無處。¶
曰識我手中物否。師曰。此是觸器而負淨者。¶
曰師還識我否。師曰。我即不識識即非我。又¶
謂曰。汝試自稱名氏。吾當後示本因。彼人說¶
偈而答。我從無量劫。至于生此國。本姓頗羅¶
墮。名字婆須蜜。師曰。我師提多迦說。世尊昔¶
遊北印度。語阿難言。此國中吾滅後三百年¶
有一聖人。姓頗羅墮。名婆須蜜。而於禪祖當¶
獲第七。世尊記汝。汝應出家。彼乃置器禮師¶
側立而言曰。我思往劫嘗作檀那。獻一如來
<pb:T_T51n2076_0208b>¶
寶坐。彼佛記我云。汝於賢劫釋迦法中宣傳¶
至教。今符師說。願加度脫。師即與披剃復圓¶
戒相。乃告之曰。正法眼藏今付於汝勿令斷¶
絕。乃說偈曰。¶

#+BEGIN_VERSE
　無心無可得
　說得不名法¶
　若了心非心
　始解心心法
#+END_VERSE¶

師說偈已。入師子奮迅三昧。踊身虛空高七¶
多羅樹。却復本坐化火自焚。婆須蜜收靈骨¶
貯七寶函。建浮圖寘于上級。即襄王十七年¶
甲申歲也(當作十五年)。¶

*** 第七祖婆須蜜
第七祖婆須蜜者。北天竺國人也。姓頗羅墮。¶
常服淨衣執酒器遊行里閈。或吟或嘯人謂¶
之狂。及遇彌遮迦尊者。宣如來往誌。自惺¶
前緣投器出家。授法行化至迦摩羅國廣興¶
佛事。於法坐前忽有一智者。自稱我名佛陀¶
難提。今與師論義。師曰。仁者論即不義。義即¶
不論。若擬論義終非義論。難提知師義勝。心¶
即欽伏曰。我願求道霑甘露味。尊者遂與剃¶
度而授具戒。復告之曰。如來正法眼藏。我今¶
付汝汝當護持。乃說偈曰。¶

#+BEGIN_VERSE
　心同虛空界
　示等虛空法¶
　證得虛空時
　無是無非法
#+END_VERSE¶

尊者即入慈心三昧。時梵王帝釋及諸天眾。¶
俱來作禮。而說偈言。¶

#+BEGIN_VERSE
　賢劫眾聖祖
　而當第七位¶
　尊者哀念我
　請為宣佛地
#+END_VERSE¶

尊者從三昧起示眾云。我所得法而非有故。¶
若識佛地離有無故。說此語已。還入三昧示¶
涅槃相。難提即於本坐起七寶塔以葬全身。
<pb:T_T51n2076_0208c>¶
即定王十九年辛未歲也(當作十七年)。¶

*** 第八祖佛陀難提
第八祖佛陀難提者。迦摩羅國人也。姓瞿曇¶
氏。頂有肉髻辯捷無礙。初遇婆須蜜尊者出¶
家受教。既而領徒行化至提伽國城毘舍羅¶
家。見舍上有白光上騰。謂其徒曰。此家當有¶
聖人。口無言說真大乘器。不行四衢知觸穢¶
耳。言訖。長者出致禮問何所須。尊者曰。我求¶
侍者。曰我有一子。名伏馱蜜多。年已五十。口¶
未曾言足未曾履。尊者曰。如汝所說真吾弟¶
子。尊者見之遽起禮拜。而說偈曰。¶

#+BEGIN_VERSE
　父母非我親
　誰是最親者¶
　諸佛非我道
　誰為最道者
#+END_VERSE¶

尊者以偈答曰。¶

#+BEGIN_VERSE
　汝言與心親
　父母非可比¶
　汝行與道合
　諸佛心即是¶
　外求有相佛
　與汝不相似¶
　欲識汝本心
　非合亦非離
#+END_VERSE¶

伏馱蜜多聞師妙偈便行七步。師曰。此子昔¶
曾值佛悲願廣大。慮父母愛情難捨故不言¶
不履耳。時長者遂捨令出家。尊者尋授具戒。¶
復告之曰。我今以如來正法眼藏付囑於汝¶
勿令斷絕。乃說偈曰。¶

#+BEGIN_VERSE
　虛空無內外
　心法亦如此¶
　若了虛空故
　是達真如理
#+END_VERSE¶

伏馱蜜多承師付囑。以偈讚曰。¶

#+BEGIN_VERSE
　我師禪祖中
　當得為第八¶
　法化眾無量
　悉獲阿羅漢
#+END_VERSE¶

爾時尊者佛陀難提。即現神變却復本坐儼¶
然寂滅。眾興寶塔葬其全身。即景王十二年
<pb:T_T51n2076_0209a>¶
丙寅歲也(當作十年)。¶

*** 第九祖伏馱蜜多
第九祖伏馱蜜多者。提伽國人。姓毘舍羅。既¶
受佛陀難提付囑。後至中印度行化。時有長¶
者香蓋。携一子而來瞻禮尊者曰。此子處胎¶
六十歲。因號難生。復嘗會一仙者。謂此兒非¶
凡當為法器。今遇尊者可令出家。尊者即與¶
落髮授戒。羯磨之際祥光燭坐。仍感舍利三¶
十(一作七)粒現前。自此精進忘疲。既而師告曰。¶
如來大法眼藏今付於汝。汝護念之。乃說偈¶
曰。¶

#+BEGIN_VERSE
　真理本無名
　因名顯真理¶
　受得真實法
　非真亦非偽
#+END_VERSE¶

尊者付法已。即入滅盡三昧而般涅槃。眾以¶
香油旃檀闍維真體。收舍利建塔于那爛陀¶
寺。即敬王三十五年甲寅歲也(當作三十三年)。¶

*** 第十祖尊者
第十祖脇尊者。中印度人也。本名難生。初尊¶
者將誕。父夢一白象背有寶坐坐上安一明¶
珠。從門而入光照四眾。既覺遂生。後值伏馱¶
尊者。執侍左右未嘗睡眠。謂其脇不至席。遂¶
號脇尊者焉。初至華氏國憩一樹下。右手指¶
地而告眾曰。此地變金色當有聖人入會。言¶
訖即變金色。時有長者子富那夜奢。合掌前¶
立。尊者問。汝從何來。夜奢曰。我心非往。尊¶
者曰。汝何處住。曰我心非止。尊者曰。汝不定¶
耶。曰諸佛亦然。尊者曰。汝非諸佛。曰諸佛亦¶
非尊者。因說偈曰。¶

#+BEGIN_VERSE
　此地變金色
　預知於聖至¶
　當坐菩提樹
　覺華而成已
#+END_VERSE¶

夜奢復說偈曰。
<pb:T_T51n2076_0209b>¶

#+BEGIN_VERSE
　師坐金色地
　常說真實義¶
　迴光而照我
　令入三摩諦
#+END_VERSE¶

尊者知其意。即度出家復具戒品。乃告之曰。¶
如來大法眼藏今付於汝。汝護念之。乃說偈¶
言。¶

#+BEGIN_VERSE
　真體自然真
　因真說有理¶
　領得真真法
　無行亦無止
#+END_VERSE¶

尊者付法已。即現神變而入涅槃。化火自焚。¶
四眾各以衣裓(古得切)盛舍利。隨處興塔而供¶
養之。即貞王二十二年己亥歲也(當作二十七年)。¶

*** 第十一祖富那夜奢
第十一祖富那夜奢。華氏國人也。姓瞿曇氏。¶
父寶身。既得法於脇尊者。尋詣波羅柰國。有¶
馬鳴大士迎而作禮。因問曰。我欲識佛。何者¶
即是。師曰。汝欲識佛。不識者是。曰佛既不識¶
焉知是乎。師曰。既不識佛焉知不是。曰此是¶
鋸義。師曰。彼是木義。復問。鋸義者何。曰與¶
師平出。又問。木義者何。師曰。汝被我解。馬¶
鳴豁然惺悟。稽首歸依遂求剃度。師謂眾¶
曰。此大士者。昔為毘舍離國王。其國有一類¶
人如馬裸露。王運神力分身為蠶。彼乃得衣。¶
王後復生中印度。馬人感戀悲鳴。因號馬鳴¶
焉。如來記云。吾滅度後六百年。當有賢者馬¶
鳴。於波羅柰國摧伏異道。度人無量繼吾傳¶
化。今正是時。即告之曰。如來大法眼藏今付¶
於汝。即說偈曰。¶

#+BEGIN_VERSE
　迷悟如隱顯
　明暗不相離¶
　今付隱顯法
　非一亦非二
#+END_VERSE¶

尊者付法已。即現神變湛然圓寂。眾興寶塔¶
以閟全身。即安王十四年戊戌歲也(當作十九年)。
<pb:T_T51n2076_0209c>¶

*** 第十二祖馬鳴大士
第十二祖馬鳴大士者。波羅柰國人也。亦名¶
功勝。以有作無作諸功德最為殊勝故名焉。¶
既受法於夜奢尊者。後於華氏國轉妙法輪。¶
忽有老人坐前仆地。師謂眾曰。此非庸流當¶
有異相。言訖不見。俄從地踊出一金色人。復¶
化為女子右手指師。而說偈曰。¶

#+BEGIN_VERSE
　稽首長老尊
　當受如來記¶
　今於此地上
　宣通第一義
#+END_VERSE¶

說偈已瞥然不見。師曰。將有魔來與吾校力。¶
有頃風雨暴至天地晦冥。師曰。魔之來信矣。¶
吾當除之。即指空中現一大金龍。奮發威神¶
震動山岳。師儼然於坐魔事隨滅。經七日有¶
一小蟲。大若蟭螟潛形坐下。師以手取之示¶
眾曰。斯乃魔之所變。盜聽吾法耳。乃放之令¶
去。魔不能動。師告之曰。汝但歸依三寶即得¶
神通。遂復本形作禮懺悔。師問曰。汝名誰耶。¶
眷屬多少。曰我名迦毘摩羅有三千眷屬。師。¶
曰。汝盡神力變化若何。曰我化巨海極為小¶
事。師曰。汝化性海得否。曰何謂性海。我未嘗¶
知。師即為說性海云。山河大地皆依建立。三¶
昧六通(舊云六神通依正宗記除神字)由茲發現。迦毘摩羅聞¶
言遂發信心與徒眾三千俱求剃度。師乃召¶
五百羅漢與授具戒。復告之曰。如來大法眼¶
藏今當付汝。汝聽偈言。¶

#+BEGIN_VERSE
　隱顯即本法
　明暗元不二¶
　今付悟了法
　非取亦非離
#+END_VERSE¶

付法已。即入龍奮迅三昧。挺身空中如日輪¶
相。然後示滅。四眾以真體藏之龍龕。即顯王¶
三十七年甲午歲也(當作四十二年)。
*** 第十三祖迦毘摩羅

第十三祖迦毘摩
<pb:T_T51n2076_0210a>¶
羅者。華氏國人也。初為外道有徒三千通諸¶
異論。後於馬鳴尊者得法領徒至西印度。彼¶
有太子。名雲自在。仰尊者名請於宮中供養¶
尊者曰。如來有教沙門不得親近國王大臣¶
權勢之家。太子曰。今我國城之北有大山焉。¶
山中有一石窟。師可禪寂于此否。尊者曰諾。¶
即入彼山行數里逢一大蟒。尊者直進不顧。¶
遂盤繞師身。師因與受三歸依。蟒聽訖而去。¶
尊者將至石窟。復有一老人素服而出合掌¶
問訊。尊者曰。汝何所止。答曰。我昔甞為比丘¶
多樂寂靜。有初學比丘數來請益。而我煩於¶
應答起瞋恨想。命終墮為蟒身。住是窟中今¶
已千載。適遇尊者。獲聞戒法故來謝耳。尊者¶
問曰。此山更有何人居止。曰北去十里有大¶
樹蔭覆五百大龍。其樹王名龍樹。常為龍眾¶
說法。我亦聽受耳。尊者遂與徒眾詣彼。龍樹¶
出迎尊者曰。深山孤寂龍蟒所居。大德至尊¶
何枉神足。師曰。吾非至尊來訪賢者。龍樹默¶
念曰。此師得決定性明道眼否。是大聖繼真¶
乘否。師曰。汝雖心語吾已意知。但辦出家。何¶
慮吾之不聖。龍樹聞已悔謝。尊者即與度脫。¶
及五百龍眾俱受具戒。復告龍樹曰。今以如¶
來大法眼藏付囑於汝。諦聽偈言。¶

#+BEGIN_VERSE
　非隱非顯法
　說是真實際¶
　悟此隱顯法
　非愚亦非智
#+END_VERSE¶

付法已。即現神變化火焚身。龍樹收五色舍¶
利建塔瘞之。即𧹞王四十一年壬辰歲也(當作¶
四十六年)。¶

*** 第十四祖龍樹尊者
第十四祖龍樹尊者。西天竺國人也。亦名龍
<pb:T_T51n2076_0210b>¶
勝。始於毘羅尊者得法。後至南印度。彼國之¶
人多信福業。聞尊者為說妙法遞相謂曰。人¶
有福業世間第一。徒言佛信誰能覩之。尊者¶
曰。汝欲見佛性先須除我慢。彼人曰。佛性大¶
小。尊者曰。非大非小非廣非狹。無福無報不¶
死不生。彼聞理勝悉迴初心。尊者復於座上¶
現自在身如滿月輪。一切眾唯聞法音不覩¶
師相。彼眾中有長者子。名迦那提婆。謂眾曰。¶
識此相否。眾曰。目所未覩安能辨識。提婆曰。¶
此是尊者現佛性體相以示我等。何以知之。¶
蓋以。無相三昧形如滿月。佛性之義廓然虛¶
明。言訖。輪相即隱復居本座。而說偈言。¶

#+BEGIN_VERSE
　身現圓月相
　以表諸佛體¶
　說法無其形
　用辨非聲色
#+END_VERSE¶

彼眾聞偈頓悟無生。咸願出家以求解脫。尊¶
者即為剃髮命諸聖授具。其國先有外道五¶
千餘人。作大幻術眾皆宗仰。尊者悉為化之¶
令歸三寶。復造大智度論中論十二門論垂¶
之於世。後告上首弟子迦那提婆曰。如來大¶
法眼藏今當付汝。聽吾偈言。¶

#+BEGIN_VERSE
　為明隱顯法
　方說解脫理¶
　於法心不證
　無瞋亦無喜
#+END_VERSE¶

付法訖入月輪三昧廣現神變。復就本座凝¶
然禪寂。迦那提婆與諸四眾。共建寶塔以葬¶
焉。即秦始皇三十五年己丑歲也。¶
景德傳燈錄卷第一
<pb:T_T51n2076_0210c>¶

