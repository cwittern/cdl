#-*- mode: org; -*-
#+DATE: 2011-04-26 17:35:16
#+PROPERTY: baseedition DCS
#+PROPERTY: id T51n2076
#+PROPERTY: title 景德傳燈錄
#+PROPERTY: JUAN 9
<pb:DCS_T51n2076_0132a>¶¶¶¶
景徳傳燈録卷第九。¶
懷讓禪師第三世上五十六人。¶
洪州百丈懷海禪師法嗣三十人一十三人見録。¶
潭州潙山靈祐禪師。洪州黄檗山希運禪師。¶
杭州大慈寰中禪師。天台山普岸禪師。¶
筠州常觀禪師。潭州石霜性空禪師。¶
福州大安禪師。古靈神贊禪師。¶
廣州和安通禪師。江州龍雲臺禪師。¶
洛京衞國道禪師。鎭州萬歳和尚。¶
洪州東山和尚。高安無畏禪師。東巖道曠禪師。那州素禪師。唐州¶
大乘山吉本禪師。小乘山慧深禪師。楊州慧照寺昭一禪師。禎州羅浮鑒深禪師。¶
洪州九僊山梵雲禪師。百丈山涅槃和尚。江州盧山操禪師。越州禹迹寺契眞禪師。¶
筠州包山天性禪師。明州大梅山彼岸禪師。洪州遼山藏術禪師。昇州祇闍山道¶
方禪師。清田和尚。大于和尚。已上一十七人無機縁語句不録。¶
前虔州西堂藏禪師法嗣四人一人見録。¶
<pb:DCS_T51n2076_0132b>¶
虔州處微禪師。雞林道義禪師。新羅國慧禪師。新羅國洪直禪師。(已上三人無機縁語句不¶
録。)¶
前蒲州麻谷山寳徹禪師法嗣二人一人見録。¶
壽州良遂禪師。(新羅國無染禪師。一人無機縁語句不録。)¶
前湖南東寺如會禪師法嗣四人一人見録。¶
吉州薯山慧超禪師。舒州景諸禪師。莊嚴寺光肇禪師。潭州幕¶
輔山昭禪師。(已上三人無機縁語句不録。)¶
前京兆章敬寺懷惲禪師法嗣一十六人六人見録。¶
京兆薦福弘辨禪師。福州龜山智眞禪師。¶
朗州懷政禪師。金州操禪師。¶
朗州古堤和尚。河中公畿和尚。栢林院閑¶
雲禪師。宣州玄哲禪師。河中寳堅禪師。西京道志禪師。絳州神祐禪師。¶
西京智藏禪師。許州無迹禪師。壽州惟肅禪師。新羅國玄昱禪師。新羅國¶
覺體禪師。(已上一十人無機縁語句不録。)¶
前百丈懷海禪師第三世法嗣。¶
潭州潙山靈祐禪師
潭州潙山靈祐禪師者。福州長谿人也。姓趙¶
氏。年十五辭親出家。依本郡建善寺法常律¶
師剃髮。於杭州龍興寺受戒。究大小乘經律。¶
二十三遊江西。參百丈大智禪師。百丈一見、¶
<pb:DCS_T51n2076_0133a>¶
許之入室。遂居參學之首。一日侍立。百丈問、¶
誰。師曰、靈祐。百丈云、汝撥鑪中有火否。師撥¶
云、無火。百丈躬起深撥得少火。擧以示之云、¶
此不是火。師發悟禮謝、陳其所解。百丈曰、此¶
乃暫時岐路耳。經云、欲見佛性、當觀時節因¶
縁。時節既至、如迷忽悟、如忘忽憶。方省己物¶
不從他得。故祖師云。悟了同未悟、無心亦無¶
法。只是無虚妄凡聖等心。本來心法元自備¶
足。汝今既爾、善自護持。時司馬頭陀自湖南¶
來。百丈謂之曰。老僧欲往潙山可乎。(司馬頭陀參禪¶
外蘊人倫之鑒、兼窮地理。諸方剏院多取決可。)對云、潙山奇絶、可聚¶
千五百衆。然非和尚所住。百丈云、何也。對云、¶
和尚是骨人彼是肉山。設居之徒不盈千。百¶
丈云、吾衆中莫有人住得否。對云、待歴觀之。¶
百丈乃令侍者喚第一坐來。(即華林和尚也。)問云、此¶
人如何。頭陀令謦欬一聲行數歩。對云、此人¶
不可。又令喚典坐來(即祐師也。)頭陀云、此正是潙¶
山主也。百丈是夜召師入室。囑云、吾化縁在¶
<pb:DCS_T51n2076_0133b>¶
此。潙山勝境、汝當居之。嗣續吾宗、廣度後學。¶
時華林聞之曰。某甲忝居上首。祐公何得往¶
持。百丈云、若能對衆下得一語出格、當與住¶
持。即指淨瓶問云。不得喚作淨瓶、汝喚作什¶
麼。華林云、不可喚作木也。百丈不肯、乃問¶
師。師踢倒淨瓶。百丈笑云。第一坐輸卻山子¶
也。遂遣師往潙山。是山峭絶、夐無人煙。師猿¶
猱爲伍、橡栗充食。山下居民稍梢知之。帥衆¶
共營梵宇。連率李景讓奏號同慶寺。相國裴¶
公休甞咨玄奧。繇是天下禪學若輻湊焉。師¶
上堂示衆云。夫道人之心。質直無僞無背無¶
面。無詐妄心行。一切時中視聽尋常、更無委¶
曲。亦不閉眼塞耳。但情不附物即得。從上諸¶
聖。只是説濁邊過患。若無如許多惡覺情見¶
想習之事。譬如秋水澄渟清淨無爲、澹泞無¶
礙。喚他作道人、亦名無事之人。時有僧問。頓¶
悟之人更有修否。師云、若眞悟得本、他自知¶
時。修與不修、是兩頭語。如今初心雖從縁得。¶
<pb:DCS_T51n2076_0134a>¶
一念頓悟自理。猶有無始曠劫習氣未能頓¶
淨。須教渠淨除現業流識、即是修也。不道別¶
有法教渠修行趣向。從聞入理、聞理深妙。心¶
自圓明、不居惑地。縱有百千妙義抑揚當時。¶
此乃得坐披衣自解作活計。以要言之、則實¶
際理地不受一塵。萬行門中不捨一法。若也¶
單刀趣入。則凡聖情盡、體露眞常。理事不二、¶
即如如佛。仰山問、如何是西來意。師云、大好¶
燈篭。仰山云、莫只這箇便是麼。師云、這箇是¶
什麼。仰山云、大好燈篭。師云、果然不識。一日¶
師謂衆云。如許多人只得大識、不得大用。仰¶
山擧此語問山下庵主云。和尚恁麼道、意旨¶
如何。庵主云、更擧看。仰山擬再擧、被庵主¶
蹋倒。歸擧似師、師大笑。師在法堂坐、庫頭撃¶
木魚。火頭擲卻火抄、拊掌大笑。師云、衆中也¶
有恁麼人。喚來問、作麼生。火頭云、某甲不喫¶
粥肚飢。所以喜歡。師乃點頭。(東使聞云、將知潙山衆裏無人。¶
臥龍云、將知潙山衆裏有人。)普請摘茶、師謂仰山曰。終日¶
<pb:DCS_T51n2076_0134b>¶
摘茶。只聞子聲、不見子形。請現本形相見。仰¶
山撼茶樹。師云、子只得其用、不得其體。仰山¶
云、未審和尚如何。師良久。仰山云、和尚只得¶
其體、不得其用。師云、放子二十棒。(玄覺云、且道、過在什¶
麼處。)師上堂、有僧出云。請和尚爲衆説法。師云、¶
我爲汝得徹因也。僧禮拜。(後人擧似雪峯。雪峯云、古人得恁麼¶
老婆心。玄沙云、山頭和尚蹉過古人事也。雪峯聞之、乃問玄沙。什麼處是老僧蹉過古人¶
事處。玄沙云、大小潙山。被那僧一問得百雜碎。雪峯駭之乃休。)師謂仰山曰。¶
寂子速道、莫入陰界。仰山云、慧寂信亦不立。¶
師云、子信了不立、不信不立。仰山云、只是慧¶
寂。更信阿誰。師云、若恁麼、即是定性聲聞。仰¶
山云、慧寂佛亦不見。師問仰山、涅槃經四十¶
卷。多少佛説、多少魔説。仰山云、總是魔説。師¶
云、已後無人奈子何。仰山云、慧寂即一期之¶
事。行履在什麼處。師云、只貴子眼正、不説子¶
行履。仰山蹋衣次、提起問師云。正恁麼時、和¶
尚作麼生。師云、正恁麼時、我這裏無作麼生。¶
仰山云、和尚有身而無用。師良久、卻拈起問。¶
<pb:DCS_T51n2076_0135a>¶
汝正恁麼時作麼生。仰山云、正恁麼時和尚¶
還見伊否。師云、汝有用而無身。(此語是二月中問答。)師¶
忽問仰山。汝春間有話未圓今試道看。仰山¶
云、正恁麼時、切忌勃塑。師云、停囚長智。師一¶
日喚院主。院主來。師云、我喚院主、汝來作什¶
麼。院主無對。(曹山代云。也知和尚不喚某甲。)又令侍者喚第¶
一坐。第一坐來。師云、我喚第一坐。汝來作什¶
麼。亦無對。(曹山代云。若令侍者喚、恐不來。法眼別云、適來侍者喚。)師問¶
新到僧、名什麼。僧云名月輪。師作一圓相問、¶
何似這箇。僧云、和尚恁麼語話。諸方大有人¶
不肯在。師云、貧道即恁麼、闍梨作麼生。僧云、¶
還見月輪麼。師云、闍梨恁麼道。此間大有人¶
不肯諸方。師問雲巖云。聞汝久在藥山是否。¶
巖云、是。師云、藥山大人相如何。雲巖云、涅槃¶
後有。師云、涅槃後有如何。雲巖云、水灑不著。¶
雲巖卻問師。百丈大人相如何。師云、巍巍堂¶
堂、煒煒煌煌。聲前非聲、色後非色。蚊子上鐵¶
牛、無汝下觜處。師過淨瓶與仰山。仰山擬接。¶
<pb:DCS_T51n2076_0135b>¶
師卻縮手云、是什麼。仰山云、和尚還見箇什¶
麼。師云、若恁麼、何用更就吾覓。仰山云、雖然¶
如此。仁義道中與和尚提瓶挈水。亦是本分¶
事。師乃過淨瓶與仰山。師與仰山行次。指栢¶
樹子問云、前面是什麼。仰山云、只這箇栢樹¶
子。師卻指背後田翁云。這阿翁向後亦有五¶
百衆。師問仰山、從何處歸。仰山云、田中歸。師¶
云、禾好刈也未。仰山云、好刈也。師云、作青見¶
作黄見。作不青不黄見。仰山云、和尚背後是¶
什麼。師云、子還見麼。仰山拈起禾穗云。和尚¶
何曾問這箇。師云、此是鵝王擇乳。冬月師問¶
仰山、天寒人寒。仰山云、大家在這裏。師云、何¶
不直説。仰山云、適來也不曲、和尚如何。師云、¶
直須隨流。有僧來禮拜、師作起勢。僧云、請和¶
尚不起。師云、老僧未曾坐。僧云、某甲亦未曾¶
禮。師云、何故無禮。僧無對。(同安代云、和尚不怪。)石霜會¶
下有二禪客到云。此間無一人會禪。後普請¶
般柴。仰山見二禪客歇將一橛柴。問云、還道¶
<pb:DCS_T51n2076_0136a>¶
得麼。倶無語。仰山云、莫道無人會禪好。歸擧¶
似潙山云。今日二禪客被慧寂勘破。師云、什¶
麼處被子勘破。仰山便擧前話。師云、寂子又¶
被吾勘破。(雲居錫云。什麼處是潙山勘破仰山處。)師睡次、仰山¶
問訊。師便迴面向壁。仰山云、和尚何得如此。¶
師起云、我適來得一夢。汝試爲我原看。仰山¶
取一盆水與師洗面。少頃香嚴亦來問訊。師¶
云、我適來得一夢。寂子原了。汝更與我原看。¶
香嚴乃點一椀茶來。師云、二子見解過於鶖¶
子。僧云、不作潙山一頂笠。無由得到莫傜村。¶
如何是潙山一頂笠。師即蹋之。師上堂示衆¶
云。老僧百年後。向山下作一頭水牯牛。左脇¶
書五字云潙山僧某甲。此時喚作潙山僧、又¶
是水牯牛。喚作水牯牛、又云潙山僧。喚作什¶
麼即得。(雲居代云、師無異號。資福代作圓相托起。古人頌云、不道潙山不道牛。一¶
身兩號實難醻。離卻兩頭應須道。如何道得出常流。)師敷揚宗教凡四¶
十餘年。達者不可勝數。入室弟子四十一人。¶
唐大中七年正月九日。盥漱敷坐怡然而寂。¶
<pb:DCS_T51n2076_0136b>¶
壽八十三臘六十四。塔于本山。敕謚大圓禪¶
師、塔曰清淨。洪州黄檗希運禪師
洪州黄檗希運禪師。閩人也。¶
幼於本州黄檗山出家。額間隆起如肉珠。音¶
辭朗潤志意沖澹。後遊天台逢一僧。與之言¶
笑、如舊相識。熟視之、目光射人乃偕行。屬澗¶
水暴漲、乃捐笠植杖而止。其僧率師同渡。師¶
曰、兄要渡自渡。彼即褰衣躡波、若履平地。迴¶
顧云、渡來渡來。師曰、咄、這自了漢。吾早知、當¶
斫汝脛。其僧歎曰。眞大乘法器、我所不及。言¶
訖不見。師後遊京師。因人啓發、乃往參百丈。¶
問曰、從上宗乘如何指示。百丈良久。師云、不¶
可教後人斷絶去也。百丈云、將謂汝是箇人。¶
乃起入方丈。師隨後入云、某甲特來。百丈云、¶
若爾則他後不得辜負吾。百丈一日問師、什¶
麼處去來。曰大雄山下採菌子來。百丈曰、還¶
見大蟲麼。師便作虎聲。百丈拈斧作斫勢。師¶
即打百丈一掴。百丈吟吟大笑便歸。上堂謂¶
衆曰。大雄山下有一大蟲。汝等諸人也須好¶
<pb:DCS_T51n2076_0137a>¶
看。百丈老漢今日親遭一口。師在南泉時、普¶
請擇菜。南泉問、什麼處去。曰、擇菜去。南泉曰、¶
將什麼擇。師擧起刀子。南泉云只解作賓不¶
解作主、師扣三下。一日南泉謂師曰。老僧偶¶
述牧牛歌、請長老和。師云、某甲自有師在。師¶
辭南泉、門送。提起師笠子云。長老身材勿量¶
大。笠子太小生。師云、雖然如此、大千世界總¶
在裏許。南泉云、王老師。師便戴笠子而去。¶
後居洪州大安寺、海衆奔湊。裴相國休鎭宛¶
陵。建大禪苑請師説法。以師酷愛舊山、還以¶
黄檗名之。又請師至郡。以所解一篇示師。師¶
接置於坐、略不披閲。良久云、會麼。公云、未測。¶
師云、若便恁麼會得、猶較些子。若也形於紙¶
墨、何有吾宗。裴乃贈詩一章曰。自從大士¶
傳心印。額有圓珠七尺身。挂錫十年棲蜀水。¶
浮盃今日渡漳濱。一千龍象隨高歩。萬里香¶
華結勝因。擬欲事師爲弟子。不知將法付何¶
人。師亦無喜色。自爾黄檗門風、盛于江表¶
<pb:DCS_T51n2076_0137b>¶
矣。一日上堂、大衆雲集。乃曰、汝等諸人欲何¶
所求。因以棒趁散云。盡是喫酒糟漢。恁麼行¶
脚、取笑於人。但見八百一千人處便去。不可¶
只圖熱鬧也。老漢行脚時。或遇草根下有一¶
箇漢。便從頂上一錐看他。若知痛痒、可以布¶
袋盛米供養。可中總似汝如此容易。何處更¶
有今日事也。汝等既稱行脚。亦須著些精神¶
好。還知道、大唐國内無禪師麼。時有一僧出¶
問云。諸方尊宿盡聚衆開化。爲什麼道無禪¶
師。師云、不道無禪、只道無師。闍梨不見。馬大¶
師下有八十四人坐道場。得馬師正眼者止¶
三兩人。廬山和尚是其一人。夫出家人須有¶
從上來事分。且如四祖下牛頭融大師。横説¶
竪説。猶未知向上關子。有此眼腦、方辨得¶
邪正宗黨。且當人事宜不能體會得。但知學¶
言語。念向皮袋裏安著。到處稱我會禪。還替¶
得汝生死麼。輕忽老宿、入地獄如箭。我才見¶
入門來。便識得汝了也。還知麼、急須努力。莫¶
<pb:DCS_T51n2076_0138a>¶
容易事持片衣口食空過一生。明眼人笑汝。¶
久後總被俗漢算將去在。宜自看遠近是阿¶
誰面上事。若會即便會、若不會即散去。問、如¶
何是西來意。師便打。自餘施設、皆被上機。中¶
下之流莫窺涯涘。唐大中年終於本山。敕謚¶
斷際禪師、塔曰廣業。杭州大慈山寰中禪師
杭州大慈山寰中禪¶
師。蒲坂人也。姓盧氏。頂骨圓聳其聲如鍾。少¶
丁母憂、盧于墓所。服闋、思報罔極。於并州童¶
子寺出家。嵩嶽登戒習諸律學。後參百丈受¶
心印。辭往南嶽常樂寺。結茅于山頂。一日南¶
泉至問。如何是庵中主。師云、蒼天蒼天。南泉¶
云、蒼天且置。如何是庵中主。師云、會即便會¶
莫忉忉。南泉拂袖而出。後住浙江北大慈山。¶
上堂云、山僧不解答話。只能識病。時有一僧¶
出師前立。師便下座歸方丈。(法眼云、衆中喚作病在目前不¶
識。玄覺云、且道、大慈識病不識病。此僧出來、是病不是病。若言是病。¶
毎日行住不可總是¶
病。若言不是病、出來又作麼生。)趙州問、般若以何爲體。師¶
<pb:DCS_T51n2076_0138b>¶
云、般若以何爲體。趙州大笑而出。師明日見¶
趙州掃地。問、般若以何爲體。趙州置箒拊掌¶
大笑。師便歸方丈。有僧辭師云、去什麼處。僧¶
云、暫去江西。師云、我勞汝一段事得否。僧云、¶
和尚有什麼事。師云、將取老僧去。僧云、更有¶
過於和尚者。亦不能將得去。師便休。其僧後¶
擧似洞山。洞山云、闍梨爭合恁麼道。僧云、和¶
尚作麼生。洞山云、得。(法眼別云、和尚若去、某甲提笠子。)洞山¶
又問其僧。大慈別有什麼言句。僧云、有時示¶
衆云。説得一丈不如行取一尺。説得一尺不¶
如行取一寸。洞山云、我不恁麼道。僧云、作麼¶
生。洞山云、説取行不得底。行取説不得底。(雲居¶
云、行時無説路。説時無行路。不説不行時、合行什麼路。樂普云、行説倶到即本事無。¶
行説¶
倶不到即本事在。)後屬唐武宗廢教。師短褐隱居。大¶
中壬申歳重剃染。大揚宗旨。咸通三年二月¶
十五日。不疾而逝。壽八十三臘五十四。僖宗¶
謚性空大師定慧之塔。天台平田普岸禪師
天台平田普岸禪師。¶
洪州人也。於百丈門下得旨。後聞天台勝概、¶
聖賢間出。思欲高蹈方外、遠追遐躅。乃結茅¶
<pb:DCS_T51n2076_0139a>¶
薙草、宴寂林下。日居月諸、爲四衆所知。創建¶
精藍、號平田禪院焉。有時謂衆曰。神光不昧、¶
萬古徽猷。入此門來、莫存知解。有僧到參、師¶
打一拄杖。其僧近前把住拄杖。師曰、老僧適¶
來造次。僧卻打師一拄杖。師曰、作家作家。僧¶
禮拜。師把住曰、是闍梨造次。僧大笑。師曰、這¶
箇師僧今日大敗也。有偈示衆曰。大道虚¶
曠、常一眞心。善惡勿思、神清物表。隨縁飮啄、¶
更復何爲。終于本院。今山門有遺塔存焉。¶
皇朝重加修飾、賜額曰壽昌。岸禪師即壽昌¶
開山和尚也。筠州五峯常觀禪師
筠州五峯常觀禪師。有僧問、¶
如何是五峯境。師云、險。僧云、如何是境中人。¶
師云、塞。有僧辭。師云、闍梨向什麼處去。僧云、¶
臺山去。師竪起一指云。若見文殊了、卻來這¶
裏。與汝相見。僧無對。師問一僧、汝還見牛麼。¶
僧云、見。師云、見左角、見右角。僧無對。師自代¶
云、見無左右。(仰山別云、還辨左右麼。)又有僧辭。師云、汝¶
去諸方。莫謗老僧在這裏。僧云、某甲不道和¶
<pb:DCS_T51n2076_0139b>¶
尚在這裏。師云、汝道、老僧在什麼處。僧竪起¶
一指。師云、早是謗老僧也。潭州石霜山性空禪師
潭州石霜山性¶
空禪師。僧問、如何是西來意。師曰、若人在千¶
尺井中。不假寸繩、你若出得此人。即答汝西¶
來意。僧曰、近日湖南暢和尚出世。亦爲人東¶
語西話。師喚沙彌、拽出死屍著。(沙彌即仰山也。)沙彌¶
後擧問耽源。如何出得井中人。耽源曰、咄癡¶
漢誰在井中。仰山後問潙山。如何出得井中¶
人。潙山乃呼慧寂。寂應諾。潙山曰、出也。及住¶
仰山、甞擧前語謂衆曰。我在耽源處得名、潙¶
山處得地。福州大安禪師
福州大安禪師者。本州人也。姓¶
陳氏。幼於黄檗山受業。聽習律乘。甞自念言。¶
我雖勤苦、而未聞玄極之理。乃孤錫遊方、將¶
往洪井。路出上元、逢一老父。謂師曰、師往南¶
昌當有所得。師即造于百丈。禮而問曰。學人¶
欲求識佛、何者即是。百丈曰、大似騎牛覓牛。¶
師曰、識後如何。百丈曰、如人騎牛至家。師曰、¶
未審始終如何保任。百丈曰、如牧牛人、執杖¶
<pb:DCS_T51n2076_0140a>¶
視之。不令犯人苗稼。師自茲領旨、更不馳求。¶
同參祐禪師創居潙山也。師躬耕助道。及祐¶
禪師歸寂。衆請接踵住持。師上堂云。汝諸人¶
總來就安求覓什麼。若欲作佛、汝自是佛。而¶
卻傍家走、忽忽如渇鹿趁陽焔。何時得相應¶
去。阿你欲作佛。但無如許多顛倒攀縁妄想¶
惡覺垢欲不淨衆生之心。則汝便是初心正¶
覺。佛更向何處別討。所以安在潙山三十來¶
年。喫潙山飯、屙潙山屎不學潙山禪。只看一¶
頭水牯牛。若落路入草便牽出。若犯人苗稼¶
即鞭撻調伏。既久可憐生受人言語。如今變¶
作箇露地白牛。常在面前。終日露迥迥地趁、¶
亦不去也。汝諸人各自有無價大寳。從眼門¶
放光、照山河大地。耳門放光、領覽一切善惡¶
音響。六門晝夜常放光明。亦名放光三昧。汝¶
自不識取影在四大身中。内外扶持、不教傾¶
側。如人負重檐從獨木橋上過。亦不教失脚。¶
且是什麼物任持便得如是。汝若覓毫髮即¶
<pb:DCS_T51n2076_0140b>¶
不見。故志公和尚云。内外追尋覓總無。境上¶
施爲渾大有。問、一切施爲是法身用。如何是¶
法身。師云、一切施爲是法身用。僧云、離卻五¶
蘊如何是本來身。師云、地水火風受想行識。¶
僧云、這箇是五蘊。師云、這箇異五蘊。問、此陰¶
已謝彼陰未生時如何。師云、此陰未謝、那箇¶
是大徳。僧云、不會。師云、若會此陰、便明彼陰。¶
問、大用現前不存軌則時如何。師云、汝用得¶
但用。僧乃脱膊遶師三匝。師云、向上事何不¶
道取。僧擬開口。師便打云、這野狐精出去。有¶
僧上法堂、顧視東西不見師。乃云、好箇法堂、¶
只是無人。師從門裏出云、作麼。無對。雪峯和¶
尚因入山。采得一枝木、其形似蛇。於背上題¶
云。本自天然、不假雕琢。寄來與師。師云、本色¶
住山人、且無刀斧痕。人問師、佛在何處。師云、¶
不離心。又云、雙峯上人有何所得。師云、法無¶
所得。設有所得、得本無得。有僧問云。黄巣軍¶
來和尚向什麼處迴避。師云、五蘊山中。僧云、¶
<pb:DCS_T51n2076_0141a>¶
忽被他捉著時如何。師云、惱亂將軍。師大化¶
閩城二十餘載。唐中和三年十月二十二日。¶
歸黄檗寺示疾而終。塔于楞伽山。敕謚圓智¶
禪師證眞之塔。福州古靈神讚禪師
福州古靈神讚禪師。本州¶
大中寺受業。後行脚、遇百丈開悟。卻迴本寺。¶
受業師問曰。汝離吾在外、得何事業。曰、竝無¶
事業。遂遣執役。一日因澡浴命師去垢。師乃¶
拊背曰。好所佛殿而佛不聖。其師迴首視之。¶
師曰、佛雖不聖、且能放光。其師又一日在窓¶
下看經。蜂子投窓紙求出。師覩之曰。世界如¶
許廣闊不肯出。鑽他故紙、驢年出得。其師置¶
經、問曰。汝行脚遇何人。吾前後見汝發言異¶
常。師曰、某甲蒙百丈和尚指箇歇處。今欲報¶
慈徳耳。其師於是告衆致齋。請師説法。師登¶
座擧唱百丈門風。乃曰、靈光獨耀、迥脱根塵。¶
體露眞常、不拘文字。心性無染、本自圓成。但¶
離妄縁、即如如佛。其師於言下感悟曰。何期¶
垂老得聞極則事。師後住古靈、聚徒數載。臨¶
<pb:DCS_T51n2076_0141b>¶
遷化剃沐聲鍾、告衆曰。汝等諸人還識無聲¶
三昧否。衆曰、不識。師曰、汝等靜聽、莫別思惟。¶
衆皆側聆。師儼然順寂。塔存本山焉。¶
廣州和安寺通禪師
廣州和安寺通禪師者。婺州雙林寺受業。自幼¶
寡言。時人謂之不語通也。因禮佛、有禪者問云。¶
座主禮底是什麼。師云、是佛。禪者乃指像云、這¶
箇是何物。師無對。至夜具威儀禮問禪者云。今¶
日所問、某甲未知意旨如何。禪者云、座主幾夏¶
耶。師云、十夏。禪者云、還曾出家也末。師轉茫然。¶
禪者云、若也不會、百夏奚爲。禪者乃命師同參¶
馬祖。行至江西、馬祖已圓寂。乃謁百丈、頓釋疑¶
情。有人問、師是禪師否。師云、貧道不曾學禪。師¶
良久、卻召其人。其人應諾。師指椶櫚樹子(其人無對。)¶
師一日令仰山將牀子來。仰山將到、師云、卻送¶
本處。仰山從之。師云、牀子那邊是什麼物。仰¶
山云、無物。師云、這邊是什麼物。仰山云、無物。師¶
召云、慧寂。仰山云、諾、師云、去。江州龍雲臺禪師
江州龍雲臺禪¶
師。有僧問、如何是祖師西來意。師云、老僧昨¶
<pb:DCS_T51n2076_0142a>¶
夜欄裏失卻牛。京兆衞國院道禪師
京兆衞國院道禪師。僧到¶
參、師問、何方來。僧云、湘南來。師云、黄河清未。¶
僧無對。(潙山代云、小小狐兒。要過但知過用疑作什麼。)師因疾、有人¶
來問疾、師不出。其人云、久聆和尚道徳。忽承¶
法體違和。請和尚相見。師將鉢鐼盛鉢榰。令¶
侍者擎出呈之。其人無對。鎭州萬歳和尚
鎭州萬歳和尚。¶
僧問、大衆雲集、合譚何事。師云、序品第一。(歸宗¶
柔別云、禮拜了去。)洪州東山慧和尚
洪州東山慧和尚。遊山見一巖。¶
僧問云、此巖有主也無。師云、有。僧云、是什麼¶
人。師云、三家村裏覓什麼。其僧又問、如何是¶
巖中主。師云、還氣急麼。有小師行脚迴、師問。¶
汝離吾在外多少時耶。小師云、十年。師云、不¶
用指東指西、直道將來。小師云、對和尚不敢¶
謾語。師喝云、這打野榸漢。清田和尚。一日與瑫¶
上座煎茶次。師敲繩牀三下、瑫亦敲三下。師¶
云、老僧敲有箇善巧。上座敲有何道理。瑫曰、¶
某甲敲有箇方便。和尚敲作麼生。師擧起盞¶
子。瑫云、善知識眼應須恁麼。煎茶了、瑫卻問。¶
<pb:DCS_T51n2076_0142b>¶
和尚適來擧起盞子意作麼生。師云、不可更¶
別有也。大于和尚與南用到茶堂。見一僧近¶
前不審、用云。我既不納汝、汝亦不見我。不審¶
阿誰。僧無語。師云、不得平白地恁麼問伊。用¶
云、大于亦無語。師乃把其僧云。是你恁麼、累¶
我亦然。打一掴。用便笑曰、朗月與青天。侍者¶
到看、師問云。金剛正定一切皆然。秋去冬來¶
且作麼生。侍者云、不妨和尚借問。師云、即今¶
即得、去後作麼生。侍者云、誰敢問著某甲。師¶
云、大于還得麼。侍者云、猶要別人點檢在。師¶
云、輔弼宗師、不廢光彩。侍者禮拜。¶
前虔州西堂藏禪師法嗣。虔州處微禪師
虔州處微禪師。¶
僧問、三乘十二分教體理得妙。與祖師意爲¶
同爲別。師云、恁麼即須向六句外鑒。不得隨¶
他聲色轉。僧曰、如何是六句。師曰、語底、默底、¶
不語、不默。總是、總不是。汝合作麼生。僧無對。¶
師問仰山、汝名什麼。對曰、慧寂。師曰、那箇是¶
慧、那箇是寂。曰、只在目前。師曰、猶有前後在。¶
<pb:DCS_T51n2076_0143a>¶
寂曰、前後且置、和尚見什麼。師曰、喫茶去。¶
前蒲州麻谷山寳徹禪師法嗣。¶
壽州良遂禪師
壽州良遂禪師。初參麻谷。麻谷召曰、良遂。師¶
應諾。如是三召、三應。麻谷曰、這鈍根阿師。師¶
方省悟、乃曰、和尚莫謾。良遂若不來禮拜和¶
尚。幾空過一生。麻谷可之。¶
前湖南東寺如會禪師法嗣。¶
吉州薯山慧超禪師
吉州薯山慧超禪師。洞山來禮拜次。師曰、汝¶
已住一方。又來這裏作麼。對曰、良价無奈疑¶
何。特來見和尚。師召良价。价應諾。師曰、是¶
什麼。价無語。師曰、好箇佛、只是無光焔。¶
京兆章敬寺懷惲禪師法嗣。¶
京兆大薦福寺弘辯禪師
京兆大薦福寺弘辯禪師。唐宣宗問。禪宗何¶
有南北之名。師對曰、禪門本無南北。昔如來¶
以正法眼付大迦葉。展轉相傳至二十八祖¶
菩提達磨。來遊此方爲初祖。曁¶
第五祖弘忍大師。在蘄州東山開法時、有二¶
弟子。一名慧能。受衣法居嶺南、爲六祖。一名¶
<pb:DCS_T51n2076_0143b>¶
神秀、在北揚化。其後神秀門人普寂。立本師¶
爲第六祖。而自稱七祖。其所得法雖一。而開¶
導發悟、有頓漸之異。故曰南頓北漸。非禪宗¶
本有南北之號也。帝曰、云何名戒。師對曰、防¶
非止惡謂之戒。帝曰、何爲定。對曰、六根渉境、¶
心不隨縁、名定。帝曰、何爲慧。對曰、心境倶空、¶
照覽無惑、名慧。帝曰、何爲方便。對曰、方便者、¶
隱實覆相權巧之門也。被接中下、曲施誘迪、¶
謂之方便。設爲上根言捨方便。但説無上道¶
者、斯亦方便之譚。乃至祖師玄言忘功絶謂。¶
亦無出方便之迹。帝曰、何爲佛心。對曰、佛者、¶
西天之語、唐言覺。謂人有智慧覺照爲佛心。¶
心者、佛之別名。有百千異號、體唯其一。本無¶
形状。非青黄赤白男女等相。在天非天、在人¶
非人。而現天現人、能男能女。非始非終、無生¶
無滅。故號靈覺之性。如陛下日應萬機。即是¶
陛下佛心。假使千佛共傳。而不念別有所得¶
也。帝曰、如今有人念佛如何。對曰、如來出世¶
<pb:DCS_T51n2076_0144a>¶
爲天人師善知識。隨根器而説法。爲上根者¶
開最上乘頓悟至理。中下者未能頓曉。是以¶
佛爲韋提希、權開十六觀門。令念佛生於極¶
樂。故經云、是心是佛、是心作佛。心外無佛、佛¶
外無心。帝曰、有人持經念佛持咒求佛如何。¶
對曰、如來種種開讚。皆爲最上一乘。如百川¶
衆流、莫不朝宗于海。如是差別諸數、皆歸薩¶
婆若海。帝曰、祖師既契會心印。金剛經云、無¶
所得法如何。對曰、佛之一化、實無一法與人。¶
但示衆人。各各自性同一法寳藏。當時然燈¶
如來。但印釋迦本法而無所得。方契然燈本¶
意。故經云、無我無人無衆生無壽者。是法平¶
等、修一切善法不住於相。帝曰、禪師既會祖¶
意。還禮佛轉經否。對曰、沙門釋子、禮佛轉經。¶
蓋是住持常法、有四報焉。然依佛戒修身。參¶
尋知識、漸修梵行。履踐如來所行之迹。帝曰、¶
何爲頓見、何爲漸修。對曰、頓明自性與佛同¶
儔。然有無始染習。故假漸修對治。令順性起¶
<pb:DCS_T51n2076_0144b>¶
用。如人喫飯、不一口便飽。是日辯師對七刻。¶
賜紫方袍、號圓智禪師。仍敕修天下祖塔、各¶
令守護。福州龜山智眞禪師
福州龜山智眞禪師者。楊州人也。¶
姓柳氏。受業於本州華林寺。唐元和元年。潤¶
州丹徒天香寺受戒。不習經論、唯慕禪那。初¶
謁惲禪師。惲問曰、何所而至。眞曰、至無所至、¶
來無所來。惲雖默然、眞亦自悟。尋抵婺州五¶
洩山。會正原禪伯。長慶二年同遊建陽。受郡¶
人葉玢請居東禪。至開成元年、往福州長谿。¶
邑人陳亮黄瑜。請於龜山開剏。一日示衆曰。¶
動容眴目無出。當人一念淨心本來是佛。乃¶
説偈曰。心本絶塵何用洗。身中無病豈求¶
醫。欲知是佛非身處。明鑑高懸未照時。¶
後値武宗澄汰。有偈二首、示衆曰。¶
明月分形處處新。白衣寧墜解空人。誰言在¶
俗妨修道。金粟曾爲長者身。其二曰。¶
忍僊林下坐禪時。曾被歌王割截支。況我聖¶
朝無此事。只令休道亦何悲。曁宣宗中興、¶
<pb:DCS_T51n2076_0145a>¶
乃不復披緇。咸通六年終于本山。壽八十四¶
臘六十。敕謚歸寂禪師、塔曰祕眞。朗州東邑懷政禪師
朗州東¶
邑懷政禪師。仰山來參。師問、汝何處人。仰山¶
曰、廣南人。師曰、我聞。廣南有鎭海明珠是否。¶
仰山曰、是。師曰、此珠何形状。仰山曰、白月即¶
現。師曰、汝將得來否。仰山曰、將得來。師曰、何¶
不呈似老僧看。仰山曰、昨到潙山。亦就慧寂¶
索此珠。直得無言可對無理可宣。師曰、眞師¶
子兒大師子吼。金州操禪師
金州操禪師。一日請米和¶
尚齋。不排座位。米到展坐具禮拜。師下禪牀、¶
米乃就師位而坐。師卻席地而坐。齋訖米便¶
去。侍者曰、和尚受一切人欽仰。今日座位、被¶
人奪卻。師曰、三日若來、即受救在。米果三日¶
後來云。前日遭賊。(僧問鏡清、古人遭賊意如何。清云、只見錐頭利、不見¶
鑿頭方。)朗州古提和尚
朗州古提和尚。尋常見僧來毎云。去¶
汝無佛性。僧無對。或有對者、莫契其旨。一日¶
仰山慧寂到參。師云、去汝無佛性。寂叉手近¶
前、應諾。師笑曰、子什麼處得此三昧。寂曰、我¶
<pb:DCS_T51n2076_0145b>¶
從潙山得。寂問曰、和尚從誰得。師曰、我從章¶
敬得。河中公畿和尚
河中公畿和尚。僧問、如何是道、如何是¶
禪。師云、有名非大道。是非倶不禪。欲識此中¶
意黄葉止啼錢。¶¶
景徳傳燈録卷第九。¶¶
